終南際滄海，千里張屏風。落月沈山西，朝陽生嶺東。
天游神不虛，火解形復見。明明學道心，不與劫火變。
舊怪神仙事，燕齊得浪傳。丹青此堂上，想像爲依然。
美酒留人飲，乘風縱客槎。秋潭夜深月，春嶼雨餘花。
夤緣映層阜，蒼翠復春苔。君知愛霜雪，若个是龍材。
後雁來何暮，春風萬里情。江南多燕子，無處覓同聲。
古井玄泉色，仙人玉鏡寒。照來知骨相，作意就金丹。
栖雞已登屋，宿羽復歸林。不語聽鐘坐，默默千里心。
花勝已宜春，剪綵更爲人。風光今日好，顔貌一時新。
孤絕池心嶼，高低水面花。若無舟楫到，應似隔仙家。
罷客棋仍在，留書卷未終。荷喧知過雨，萍聚見來風。
高臺見百里，長嘯海風生。爲問塵埃耳，能聞鸞鶴聲。
仙去遺金鼎，年深認劫灰。懷人何限意，時向鼎池來。
蓮花水底紅，荷葉岸邊風。五月蟬鳴後，君應愛此中。
樓前淮水上，遠樹似魚鱗。來帆與去櫂，腸斷倚欄人。
九醖宜城酒，人傳峴首碑。古今情不別，更問習家池。
竹根穿石嘴，松影入泉心。不致玄玄處，白雲徒自深。
雲來湖外雨，樓倚樹梢風。不惜清凉意，持將與子同。
夢中風滿林，醒來天定水。四野何喧喧，鳴蛙為夜市。
故人墳宿草，翰墨想遺風。善謔知君意，何傷睿武公。
人事不如意，出門安可期。終須賞春物，那問主人爲。
幽居遠人境，竹柏映吾廬。滿目山林意，今晨霰雪初。
積風寒玉折，驚鳥落花餘。定有麕麚迹，環林未掃除。
萬壑摇蒼煙，百灘度流水。下有騎馿人，蕭蕭吹凍耳。
遠寺一聲鐘，簷楹驚宿鳥。拂衣風露清，月落千山曉。
茆舍竹籬短，梅花吐未齊。晚來溪徑側，雪壓小橋低。
因此瓊花發，維陽勝洛陽。若無三月雨，占斷一春香。
山山能作雨，面面盡來峰。倚遍欄干曲，歸心曲曲同。
自有嫣然態，風前欲笑人。涓涓朝泣露，盎盎夜生春。
最勝西峰下，林梢四望亭。江山觀掌握，梁益布丹青。
閩嶺天南表，清源第一州。朝廷推重鎮，師帥得賢侯。
蛇岡躡龜背，蝦嶼據龍頭。岸隔諸蕃國，江通百粵舟。
處世能無欲，看山豈有難。吾心度禪定，山亦不須看。
黄叶一天秋，青山百尺楼。楼头旧时月，夜夜照江流。
巖石凝清粹，端然絕世珍。聲清輕楚玉，色潤勝燕珉。
衙退冠佩捐，吏休簿書却。山城賓客稀，永日卧高閣。
誰言府中居，自得山中樂。獨醉還自醒，無人事酬酢。
卜居何所尚，靜軒栽此君。萬事付流水，一心遊白雲。
亦有靈壽杖，可登浮光山。聖朝須舊德，玉筍虛清班。
春在亦飲酒，春去亦飲酒。若問此閒時，便是無何有。
昨日枝頭紅，鮮鮮染人指。今朝尋不見，已在汙泥底。
麥穎未黄乾，桑實半紅濕。恰得一犁雨，田事正火急。
人事無如何，多於道傍草。但問酒有無，莫管老不老。
人生少娛樂，閒日亦有數。藥草正肥時，好望雲山去。
風暖燕窠牢，雲晴鳥翅健。物生自有樂，亦各適其願。
胸中不平氣，忽然凌太虛。無人哭一聲，半夜思唐衢。
倦鶴尋流水，閒雲歸故山。青囊書在否，留取教人閒。
爲問江行輩，何時訪白鬚。老懷何所慰，得子寄來書。
天子詔多士，喜君爲此行。美璞必三獻，大禽終一鳴。
爲報廬陵客，逢人且寄聲。不知無恙否，何日到南城。
留春是芳草，送春宜柳花。日長花正亂，誰倚闌干斜。
問花開何遲，問花底急飛。人閒惜花少，閬苑等花歸。
易貯千尋水，難藏一點春。也須幾杯酒，還似送行人。
渡水衣須扱，穿林手自披。經春脚力軟，但恐上山遲。
鳳子能雙舉，新從日下回。日邊是雲霧，却带越書來。
車馬朝遊去，笙歌暮宴歸。繡幃初睡起，紅日上簾衣。
講罷窮神易，吟成泣鬼文。心營四海事，手握一環雲。
携待真壇醮，摇吟玉笈書。面題金鼎訣，背畫五雲車。
把月行杉徑，將風上竹軒。倒持敲磬罷，還指佛書言。
妾非宋家鄰，亦笑巫山神。便是楚王來，掩面不從人。
笑亦待君掩，泣亦待君遮。黄金買不見，妾貌好如花。
妾貌非不奇，行坐自遮面。樓上曉妝成，樓下無人見。
酒闌歌已闋，解佩燈先滅。羅帳隔清風，玉腕摇明月。
已寫共姜誓，仍題督護歌。更無脂粉污，唯有淚痕多。
湖中少塵氛，事外得野趣。日日過橋來，遲留不能去。
極望渺無際，悠然澄碧波。清風與明月，此處得之多。
葉底留殘雨，叢邊泊小舟。夜聲纔索索，應是報新秋。
水際柔枝倒，霜前晚穗紅。野禽來泊此，渾是畫圖中。
亭如主人心，中虛見諸外。回環四顧間，殊無一毫礙。
灙泉涓涓流，可鍳毛髪影。淵源既澄清，到處是佳景。
春早花方綻，朝寒露未晞。可憐蜂與蝶，已去逐芳菲。
風來綠衣摇，雨罷青煙罩。隱隱夕陽間，漁人理歸棹。
野亭傍幽溪，從此過溪去。平日已忘機，沙鷗何必懼。
山陰已陳迹，此樂終如何。酒船深不礙，去住少風波。
開軒向芙蓉，紅綠如捧擁。游魚定相忘，時見花光動。
隱几坐幽軒，幽懷日疆慱。黄卷有聖賢，幾人知此樂。
瓊瑰露華英，綠幄相芘覆。幾度得風清，真香到襟袖。
漢川如渭川，千畝盡修竹。疑此是芝田，年年生碧玉。
悠悠江湖思，擾擾聲名累。溪上見蘆花，寧無慊然意。
耕鋤事勤苦，賦斂少驅逼。終日掩柴荆，何嘗知帝力。
橙色似黄金，佳名最爲貴。一腹飽秋霜，嘗之有餘味。
可愛北園景，春來游者多。欲知民樂否，處處是笙歌。
溪流韻，路入根。劉阮，蕭疏鬆石門。
白虎前芳掩，金華舊事輕。天心非不寤，垂意在蒼生。
天子詔不起，少微星轉明。寥寥千載後，富貴在清名。
我笑東林寺，孤高遠法師。種蓮招社客，平地鑿成池。
我笑陶彭澤，聞鐘暗皺眉。籃輿急回去，已是出山遲。
我笑陸簡寂，修真脫世埃。九霄一飛去，重入舊山來。
我笑開先老，家風雙劍高。雲間本無事，拭目看金毛。
我笑無爲子，遊山學古人。康廬不能住，騎馬入紅塵。
夢到瀛洲夜，覺來江上秋。一身投絕域，千古吊窮愁。
召伯甘棠國，東郊處士家。百年三世隱，泉石當生涯。
屏去竿頭餌，非唯用直鈎。我來魚不避，魚信我無求。
二十年前令，曾來閣上吟。如今頭已白，詩有壯時心。
江邊醉長官，昔慕陶彭澤。未賦歸去來，於今有慚色。
地勝江山國，風清令尹家。酒闌寒食夜，月上海棠花。
湛碧一泓泉，中涵千古月。不比天上輪，三五有盈缺。
湖外青山在，湖邊人不歸。古今無問處，幽鳥下漁磯。
楚水漾輕碧，楚花飛亂紅。故人故鄉去，半雨半晴中。
人急生前計，子圖身後名。重來天地遠，誰爲作權衡。
巖深蔭薜蘿，金鬛弄寒波。莫愛江湖好，江湖罾網多。
澤國春風老，雜花間芳草。門前車馬稀，竹葉無人掃。
贈我無心著，還師理亦然。秋風歸舊谷，明月上青天。
白雲山下泉，幾年石中韞。但見玉色明，孰能究其本。
有路入仙都，何人到鼎湖。秋風夜來急，吹落碧蓮無。
微風搖瑯玕，蕭瑟嶺一道。萬帚掃晴空，纖塵不可到。
崖下一泓泉，窈奧不可測。有時靈氣生，散作人間澤。
道人從此歸，影不入廛市。端坐笑浮雲，往來太多事。
縱有狂風生，未嘗險浪起。何當招世人，來此鑒清泚。
巖風壯威猛，晴雷隱哮吼。無心露爪牙，百獸自奔走。
解虎錫常閑，飼虎石常在。亡軀度有情，清風幾千載。
潮來音普聞，潮平音亦歇。孰若此山堂，潮音未嘗絕。
天道竟何言，四序自流轉。迺知毗耶翁，雖默真大辨。
不汲泉不盈，愈汲泉愈清。湛然有常德，隨氣利群生。
白雲隔塵喧，虛堂太岑寂。寒盡春自來，鶯啼報消息。
幽人無適莫，乘興登高閣。夜月鎖雲林，春花繡巖壑。
趙公歸休年，訪師翠微間。始知浮世上，白日兩人閑。
地方不中矩，天圓不中規。方圓菴裏叟，高趣有誰知。
從來清凈土，鼎足聖賢聚。騎虎歸故鄉，世人猶未悟。
家住天台寺，雲巖萬丈潭。本來人不識，饒舌是豐干。
拾得元無姓，山前拾得來。常攜一敝箒，不是掃塵埃。
羅漢十六軸，江僧寄此山。畫稱天下絕，人自定中還。
丹砂畫頑石，黄金橫一尺。人世較短長，仙家愛平直。
佛日山前水，行人甘露杯。須知源派遠，直自四明來。
情智何嘗異，犬吠蛇自行。終南的的意，日午打三更。
南城古要地，險隘接閩區。國家建昌壘，鎮守東南隅。
亭亭員榦直，翦翦翠輪齊。葉散夜叉様，惡名誰品題。
榮悴逐時序，紛紛紅翠多。誰同歲寒操，旁有羽林戈。
種蘭不當户，李以苦見容。珍重主人意，東亭非要沖。
阿守似其父，丰姿仍秀疏。别翁猶數月，書驛且渠渠。
歷也駒千里，新詩慰遠思。霜秋魚酒美，來趁壽觴時。
浮圖成再世，嶪岌髙入雲。妙應人天果，鈴音上界聞。
巖穴如深井，滋潤通海脈。靈鰻久蜿蜒，嵗事時有獲。
三月卢龙塞，沙中雪未干。朝来折杨柳，春色忆长安。
招提臨古道，窣堵壓孤山。十里梅花樹，都來一望間。
送尔还乡去，西风作意寒。人家如我问，莫道客衣单。
鸳鸟忆三巴，啼痕湿露花。休言归去好，归去亦无家。
甚疑牡丹叢，但病皮骨老。不宜入水看，只可隔水眺。
時平持論易，世否見才難。孤柱支顛厦，危船上急灘。
涓涓多近水，拂拂欲宜山。吁嗟此君子，何地不容閒。
拟织同心苣，还成连理枝。却怜红豆子，全不解相思。
盡日行荒徑，全家出瘴嵐。鮑娘詩句好，今夜宿江南。
一線橫大江，千螺簇層巒。空外飛鳥沒，煙中片帆還。
圓壇展祀日，樊山開宴時。釣台高嶪嵲，離殿鬰參差。
我愛通羊好，青山便是城。白雲深處宿，一椀玉泉聲。
我愛通羊好，煙霞冰玉間。不須乘羽駕，飛入翠屏山。
我愛通羊好，山深不染塵。數家原上住，疑是避秦人。
我愛通羊好，樓高入錦城。青山常在眼，澗水不聞聲。
我愛通羊好，雙泉咫尺間。不須尋謝屐，步入九宮山。
我愛通羊好，宗英迥出塵。文章與政事，今復見何人。
九子芙蓉畔，傳燈彼一時。誰無男女相，試問末山尼。
全體若金銀，深藏如自珍。應知貪餌者，畢竟是凡人。
耕春煙一壟，釣月水千尋。未荒三徑菊，不負此生心。
昨夜雪初霽，寒梅破蕾新。滿頭雖白髪，聊插一枝春。
怪石如排衙，羅列亭兩畔。森森整旌纛，岌岌峨冠弁。
公輔產日南，九齡起韶陽。早知朱泚反，預識胡雛狂。
嘉節長岐路，區區夢幻身。何年一舉腋，仙去逐敖君。
地無一勺水，安得有湖名。世事果如此，風波平地生。
紫翠望雲嵐，山前一逕杉。冥冥煙雨裏，枉道訪仙巖。
老僧七十九，自說少遊方。試問章山景，爐添一炷香。
不汙唐家亂，蕭然表聖居。泉聲輿山色，相得共清虛。
谿驛舊名彡，煙光滿翠嵐。須知今夜好，宿處是江南。
平日邀相見，過門又不逢。貪隨看花伴，應笑我龍鍾。
下馬問老僕，言公賞花去。只在近園中，業深不知處。
絮撲芙蓉苑，華開太液波。黄頭吹月笛，櫂影落天河。
草淺天邊碧，花勻日腳紅。須知親帝澤，不必藉春工。
花萼蜂兒影，簾旗燕子風。遊絲避金葆，吹過紫垣東。
翠環雙鳳带，小隊五花蹄。十二龍鈎卷，梨花爛漫時。
花蔕流金水，知從秘苑來。春風如解意，不敢起纖埃。
粉蝶非仙骨，隨風過苑牆。穿花不敢採，應怯內家香。
艾葉成人後，榴花結子初。江心新得鏡，龍瑞護仙居。
千古慈雲嶺，諸方南北行。江波與湖水，極目兩分明。
今日忽相見，俄然又相別。三衢山水清，好賞中秋月。
東海有一魚，無頭亦無尾。更除脊樑骨，便是這個謎。
二月春將半，幽居掩竹齋。自慚疏懶甚，苔蘚滿空階。
二月春將半，農耕細雨中。花前輕薄子，醉倒笑春風。
二月春將半，霖霪雨尚寒。松黄收拾晚，狼籍滿金壇。
昔遊西太乙，今日返成都。若問去來事，雲藏月影孤。
屏列郡南隅，子真常此憩。雨欲澤人間，雲霞先掩蔽。
荒臺枕古邱，伊昔越王遊。輦路今何在，淒涼草樹秋。
閬州富名山，冠者雲臺化。幽深壓岷峨，孤峭抵嵩華。
適見隨州住，誰教復在齊。君看歷山北，何似善光西。
白雲來軒戶，清風生澗壑。山僧不管春，巖花開自落。
吁然碧玉洞，屹立分雙戶。天生護佳景，常恐塵土污。
瓦流雙澗合，簾壓亂山青。佛刹蟠深崦，漁蓑散晚汀。
我愛汀州好，山川秀所鍾。閣前橫潏水，亭畔列奇松。
大似阇黎饭，循钟到上方。交柯筛日影，时得落衣裳。
雨氣侵池館，清如秋向深。遥知修敵具，蕭灑不關心。
色若栖文雉，圓如插綉幢。春葩應有並，秋卉合無雙。
睡思容易醒，輾轉衾裯單。今宵聽風竹，始覺窗外寒。
杜鵑叫林表，曉窗色初分。却憶動鄉思，去年江外聞。
陟磴苔痕滑，穿巖雨脚收。愛山鄰邑令，來作雨中遊。
翠蔓緣株上，紅芳冒暑開。凌霄誠有謂，託質豈無媒。
主意固慇懃，須辭酒味醇。願爲投轄客，不作吐茵人。
仙館憩旌輿，清篇手自書。撥煩雖欲往，俗吏得休無。
雙鶴栖華表，仙山自此通。雲霞自扃鎖，塵土若爲攻。
十里開幽逕，松陰互蔽虧。山翁心亦侈，步幛用青絲。
路轉翬簷出，山迴秀氣多。亭名不須看，對鏡已如何。
謝屐低前齒，登臨勢漸雄。嵐光動衣袂，知在翠微中。
路作兩岐分，亭多聚白雲。無心本無戀，於此尙紛紛。
醉翁雖已沒，遺構在山阿。不比陶潛石，清時樂自多。
流泉渟處闊，跨石石橋横。題柱無蹤跡，茫然薛老名。
兩竇涓涓瀉，無何後却前。誰能來酌飲，迴意學相先。
雲木氣氤氲，風光日日新。豐謡隨五馬，來此聽班春。
鑿渠疏白石，繞檻走清泉。不爲流觴醉，來當滌萬緣。
晉王曾此隱，釋子住何年。泉石無今古，圖經有後先。
有意尋幽勝，躋攀固所懷。如今嶺路稳，鞍馬不須迴。
架巘及依崖，軒窗次第開。等爲方外客，於此更清懷。
岌岌淩霄漢，風傳寶閣香。三朝神翰在，奎壁夜交光。
筆力真奇偉，磨崖幾百年。勿嫌人貴耳，此學世無傳。
宫相湮淪久，兹泉日夜生。泉存人不見，空復著虛名。
殿角滀泓澄，源高登地靈。老僧來洗鉢，不畏白龍腥。
詰曲小軒斜，酴醾一架遮。春風零落後，渾似雨天花。
踏石穿林去，披雲就坐來。禪翁寂樂地，猿鳥肯相猜。
小蹊回石角，締構倚山腰。一片幽棲地，誰令便可招。
石洞何年有，名傳事或非。那知爲雨後，却向此中歸。
松竹繁陰滿，峰巒秀色并。暑風從此度，别是一般清。
竹裏藏深井，欄鐫大曆春。不知開鑿後，幾過鍊丹人。
礲石施丹雘，凌雲勢亦孤。如何千種相，併在一浮圖。
不獨烟霞窟，天然石作庵。坐禪遺跡在，巖溜自香甘。
東面雙峰缺，遐瞻萬里平。朝朝滄海日，先向此中明。
了了還未了，都忘了始真。登堂知此意，方悟死前身。
曾有長安客，題爲望日臺。樵蘇人不測，到此亦裴回。
造化非無意，都如圖畫中。猶嫌未奇怪，更出石屏風。
勝概當衝要，回環擁翠巒。煙雲藏不得，如在掌中看。
會峰亭下路，斜带法華池。不待觀池水，塵迷已頓離。
山中時節早，地勢近春華。歲歲東風至，先看傍砌花。
摧折風霜久，猶傳偃蓋松。只憑文筆力，何必大夫封。
判袂知非遠，馳軺約屢經。猶於暮雲底，回首漢皋亭。
酒軼劉伶頌，茶高陸羽經。庶幾延笑語，何事駐長亭。
振職提三尺，潛心醉六經。高材難淺度，豈止獄平亭。
仰服籯金訓，傳家在一經。况當聲教遠，夜柝静戎亭。
圜峰聳於前，鳴泉繞其背。若使畫成圖，誰云非傅會。
去國三千里，攜家四十程。雲巖暫投宿，聊使夢魂清。
道氣本冲融，胡爲撚鼻中。知無願言嚏，聊以快吾衷。
刻成纖手利，癢背可施功。豈待麻姑爪，攜持意自通。
引手如雙翼，俄然一欠伸。須臾端顧盼，别是好精神。
搔首意不滿，聊憑象櫛功。高情唯自適，豈恤鬢如蓬。
萬事不關心，悠悠在一琴。非山亦非水，何必問知音。
內樂本無聲，吹簫且任情。於兹代長嘯，自是一般清。
不是樂繁音，吹揚興自深。數盃醇酎罷，更學水龍吟。
撚耳意陽陽，林泉白晝長。市朝聲自遠，聰聽又何妨。
無心固無戀，猶愛宿危簷。況復尋幽客，高情豈易厭。
隱月月非隱，岫名誠强名。清光中夜滿，誰謂礙崢嶸。
種茶當嶺上，日近地先春。始自鈞陶手，遺芳及後人。
清影籠寒水，幽香逐晚風。和羮人已遠，谿上自芳叢。
渠灣水流速，杯漾酒行遲。莫誚經營巧，清懽得所施。
盤石以爲磴，縈紆上翠岑。披雲矚佳境，適此慰登臨。
當日桃花塢，多應傚武陵。春風今寂寞，猶以舊名稱。
櫛密翠嬋娟，結根巖石前。不饒塵土地，自信雪霜天。
象物名臺勢，琵琶出自然。登臨得真趣，所樂類無弦。
沼有胡蘆狀，成非疏鑿功。霄澄星月影，彷彿似壺中。
繡衣無已久，石榻尚依然。不識尋山客，幾人能愛賢。
上士體虛無，瓶泉與道俱。倘餘涓滴潤，可救衆焦枯。
蒲柳春陰重，禽魚晚景多。輕舟乘酒去，明月扣舷歌。
石面苔封合，波心月照空。仙翁行道處，清影露華中。
野景宜花看，秋芳近水多。溪流光不斷，千尺粉紅羅。
疊疊波紋綠，搖搖雨氣香。菱歌誰與發，秋興似江鄉。
聳秀山崗合，回環斗柄臨。焚香無俗慮，一息見天心。
平池風菡萏，照岸雪玲瓏。無限騷人意，欄干霽色中。
日影搖吟筆，煙光落酒盃。猶嫌池外俗，移入鏡中来。
活水停無滓，嘉魚養不驚。休言濠上意，秋鱠與春羮。
物外溪山樂，窮中歲月優。斯人招不起，十頃稻田秋。
竹影搖金翠，泉聲響佩環。菴前春日落，人向定中還。
偶坐茲亭上，清風吹客襟。孤雲方出岫，相對兩無心。
風吹雲雨霽，入門松檜香。何處有煩暑，心官自清凉。
聽君彈别鶴，别鶴怨離索。何以動乾坤，六月秋霜落。
安得妙畫師，畫取明月夜。將期月暗時，展向松窻下。
雪洗燒痕盡，春將碧色來。行人莫回首，渡口夕陽催。
春江波自綠，不染木蘭舟。只與岸邊草，依依添客愁。
田園有餘樂，道路有餘悲。留君不肯住，君去欲何之。
漢武事遠征，征夫與家别。幾人衣錦還，多爲原上血。
春水滿四澤，原田高下耕。熙熙隨老農，志匪搴芳英。
夏雲多奇峰，高低千萬重。巫山何處是，神女竟難逢。
秋月揚明暉，大空碧無滓。鴻鵠正翺翔，燕雀方栖止。
冬嶺秀孤松，雪霜任飄泊。悲含太古風，清立九霄鶴。
翼翼粉牆斷，修修綠徑深。師心不用洗，聊用洗人心。
山光與溪色，一碧瀉雲中。倚檻久未去，更聽松上風。
縹緲孤亭出，深沈一徑開。須當踏雨去，且欲看潮來。
春田雨既足，幽巖雲自歸。歸雲無覓處，不共鶴爭飛。
古刹盤深塢，幽巖傍徑開。三冬藏暖氣，留客待春回。
溪源深幾里，絕壁瀉驚湍。欲識下巖處，請君臺上看。
一塔倚雲根，他山面面新。不須驚嶮絕，自有定心人。
石架千層險，泉飛百尺高。能蘇旱田穀，何用作波濤。
一壑飛晴瀑，雙崖控蟄龍。欲知臺上雪，六月是三冬。
别酒莫辭醉，離歌難重論。一枝新綻柳，和雨泣黄昏。
不是烟霄謫，世間無此人。心聲與心畫，開卷見天真。
一彈弦一絕，思君腸百結。雁過無書來，立盡松間月。
落魄老道士，遙憶謝公山。眠雲坐盤石，盡日聽潺潺。
偶陪天上人，來訪雪中竹。却笑陶淵明，孜孜愛黄菊。
淵淵玉井水，碧凈覺春歸。不爲洗紅粉，邀郎濯錦衣。
黄花空爛漫，兵厨不送酒。吾欲挽明河，夜半斟北斗。
駐馬惜分手，臨風開一觴。君趨紫金闕，我戀白雲鄉。
明主幸兩學，上清儲百祥。恭觀希世事，歸信借餘光。
一尺江南信，聊憑健翼飛。吾兒如問我，衰病要兒歸。
一病三旬久，脾衰秋氣侵。誰憐形影瘦，猶喜月相尋。
白鷺白如銀，窺魚意思馴。此中無彈弋，莫厭往來頻。
佳人萬里别，一念腸千結。何處望書來，天南雁飛絕。
宴啟簪纓集，堂開錦繡重。舞娥臨短岸，天影襯芙蓉。
衆沼皆涵碧，斯池獨湧金。寶光中夜見，不是月華深。
春光湖水滿，春色柳洲深。莫作風中線，條條繫客心。
史君開小徑，斜遶碧城隈。只欲通花縣，春風幾度來。
樓下水連天，樓居即水仙。何須把黄卷，極目盡紅蓮。
開函測深淺，啟閉以時均。欲識白公惠，堂堂勒翠珉。
秦王昔觀海，此石繫樓船。錦纜已無跡，蒼苔昏野烟。
危樓插湖脚，紺碧十三間。待月客無寐，看山僧自閒。
丹青嚴像貌，藻荇薦盃盤。月掩廟門靜，龍蛇驚夜寒。
寶叔存遺塔，影搖湖水光。層層仙露濕，苔蘚自生香。
嵯峨插天頂，寒翠灑湖光。吟客搖船子，猶疑漉酒香。
有客學無心，庵雲結寶陰。松風深夜起，時作老龍吟。
不作市朝客，甘爲漁釣翁。柴門危徑斷，猶喜一橋通。
小閣臨僧塢，容身慕鶴巢。乾坤隨俯仰，君相不容交。
竹閣公所愛，延僧酌夜茶。漁歌天外起，何似聽琵琶。
塵寰千嶂合，月窟一峰孤。欲識僧歸處，飄然入寶珠。
崔嵬辟支塔，舒卷半腰雲。知是藏真骨，靈光玉色紛。
歲老枝葉簡，春深香氣新。可憐湖上檜，曾識井中人。
有道歸真主，無心戀舊房。一燈長不滅，分付水雲鄉。
泉脈應通海，沙痕漾細金。成仙吾未必，一酌洗煩心。
坡頂夜光發，人來雨後尋。山祇原恡寶，君莫起貪心。
陶器爲棺椁，中庸孰可名。一丘春草色，兩樹野松聲。
往矣中庸子，亭標夜講名。我來何所得，襟袖水風清。
人去泉長在，人忙泉自閒。不供魚鳥飲，只是照青山。
高僧何代僧，葬骨兩三層。不遣白雲護，遊人取次登。
沿湖九里松，行客憶江東。盡掃炎天熱，門深太古風。
兩澗飛來處，雲深合一橋。更無歧路别，從此入烟霄。
投壺非有術，掣電亦無心。月下與誰語，雲來自布陰。
有靈何所隱，深浦老蒹葭。漁父一舟泊，却疑秋漢槎。
方外原無地，空中忽有門。請君從此入，輒莫羨桃源。
翠出諸峰上，湖邊正北看。夜深雲霧散，獨掛斗杓寒。
至寶豈無源，源深人姓錢。直須朝海去，餘派保千年。
隔澗白猿子，呼來驗是真。一從滄海别，啼嘯不知春。
湖上峰爭碧，此峰多白雲。雪霜難辨色，鷗鷺亦迷羣。
民樂袁公惠，爲亭古澗邊。名標公姓氏，要與萬人傳。
爾學五古子，緣何繪九師。堂高秋月淡，日用少人知。
梁國衰微後，徵君隱逸時。至今風味在，試聽野猿悲。
二葛繼成仙，猶存煉丹處。有時化鶴來，徘徊不知去。
橋下無懸瀑，橋邊多綠苔。跨空纔一丈，何處特飛來。
彤霞貫來久，赤石異諸崖。月照夜光發，風生雲霧埋。
仙家青壁檻，未見靈花發。我欲提碧壺，來斯挹明月。
小嶼春歸後，青浦渦渚東。日高魚鳥散，烟淡一林風。
丹井光長在，空堂貌亦存。鄰僧深夜磬，時復與招魂。
啟閉何人見，湍流一澗分。仙家無路入，空鏁石樓雲。
龍卧蒼山下，豈知今古春。不憂雷雨作，頭角本非真。
鳥道出雲巔，雲深春更鮮。遊人莫嗟險，一棧與巖連。
潭心有伏龍，急溜和雲濺。頭角何時成，願借風雷便。
釋子能儒言，迥出惠遠上。庵中閲遺編，光焰高萬丈。
一塢藏深林，楓葉翻蜀錦。寄語别家人，路遙霜霰凛。
有角翻害身，沉泉避刀剸。故依金地慈，非憚滄溟遠。
青帝留行跡，巖前春不歸。儘從霜與雪，君看碧依依。
漫漫西塢漾，青出秀菰蒲。源淺不通海，光寒稍映湖。
幽泉出白沙，流傍野僧家。欲試甘香味，須烹石鼎茶。
顆顆龍睛赤，深深映石門。自憐非荔子，不得薦堯閽。
西溪在湖外，一派濯殘陽。遊子託漁艇，却愁歸路長。
遊子一凭欄，遍看湖上山。不須飛潟去，已在畫屏間。
神尼鑿一塔，杳在碧雲端。舍利夜光現，君須正眼觀。
逢人寂無語，結草自栖禪。但見巖花笑，厖眉不記年。
幽香來近遠，此洞接蟾宫。欲借飛翰去，聊乘桂子風。
誰從天竺國，分得一峰來。占盡湖山秀，最宜烟雨開。
欲息丹中火，須沈井底泉。何如栽杏實，亦解上青天。
根託山中地，香分月裏秋。遊人莫攀折，風散一巖幽。
人老不重少，檜枯還復榮。何時逢匠石，今日棟梁成。
洞口無凡木，陰森夏亦寒。誰知一泓水，曾有老龍蟠。
晉代胡僧理，開山第一人。欲尋巖下跡，猿鳥送餘春。
翻經人已去，誰爲立幽亭。一望野雲白，半藏山骨青。
亭亭碧蓮華，何年化爲石。越女莫驚猜，巖猿自相識。
盥手天池水，熏毫海渚香。翻成多少帙，臺石尚輝光。
丹成竈猶在，夜氣接湖雲。仙路何由問，刀圭幸見分。
孤峰出天外，客到亦稽留。不覺月華晚，澗猿啼更愁。
斵石引溪水，盃行自勸人。試聽林下鳥，啼血不留春。
客望海中日，窻開物外山。天形垂欲盡，飛鳥不知還。
崒堵藏真骨，東岡氣象殊。烟雲掃不盡，苔蘚一痕無。
應讖游塵世，湖邊一草堂。松聲半夜雨，花氣四時香。
誰來躡高步，幽徑已荒凉。落葉無人掃，哀猿空斷腸。
靈石山前路，山深寺更深。不知明月去，空惜白雲沉。
欲問庵中事，人馴虎亦馴。楊梅幾番熟，誰爲惜餘春。
岌岌穿南斗，層層瞰下方。揭爲湖海鎮，半夜掛朝陽。
篁竹無人洗，烟雲暗不開。網羅無入處，豺虎莫驚猜。
入夏泉嘗溢，光跳萬斛珠。世人收得去，此景已應無。
玉像存深洞，烟霞分外多。焚香千騎入，猿鳥不經過。
十刹密相望，林開一塢香。木魚聲漸急，山衲下雲房。
未見虎跑跡，窺泉試一吟。遺珠僧不取，密竹助泉深。
深堂待遊客，老木競留春。花發多臨水，雲開始見人。
陟彼崖上門，門深路還絕。香草遞仙風，怪林藏古雪。
一步復一步，月華黏屐齒。不知山徑深，疑到蟾宫裏。
六月想冰雪，此泉清且深。相如方病渴，植杖故來尋。
閣近山中寺，誰爲清隱人。移文招不得，騎馬入紅塵。
嶺下聽樵歌，歌聲雲外過。儘窮斤斧力，不道得樵多。
講盡華嚴偈，攝衣辭世塵。泉淙死前語，玉凝塔中身。
吳越江分斷，山光還映發。白鳥東飛來，應隨渡江月。
不作笙簫用，開花待鳳凰。陰陰一軒裏，誰識阮生狂。
真山返如假，疊徑入雲屏。不借湖光洗，朝朝潑黛青。
橋短故名長，路穿雲水鄉。遊人欲歸去，濯足弄殘陽。
峻極分南北，見湖仍見江。遊人倦登陟，飛鳥自雙雙。
軒壓冰壺上，風生玉宇間。客來清徹骨，不待看湖山。
湖添秋氣凈，鳥伴夕陽沉。嗚咽城笳起，猶忘歸去心。
柴門曉初啟，晴氣堆遠峰。不知何處鶴，踏折一枝松。
夜闌窻戶閉，黄庭看未終。西巖一聲虎，四壁生清風。
自掃松間葉，冰霜一半開。碧桃花未發，亭待漉香醅。
永日琴爲伴，前村酒可酤。松陰揀磐石，赤脚踏冰壺。
有酒看雲飲，無書寄雁回。數蛩鳴敗草，一葉落青苔。
黄昏鳥飛絕，夜半猿啼切。紙帳寒不眠，開門見猛雪。
種竹期龍至，栽桐待鳳來。他年跨遼海，經此一徘徊。
石屏月如水，石壁雲不動。閑中攲枕臥，天地同一夢。
月出溪水清，月落溪水黑。茫茫溪上人，笑與月爲客。
虛堂跨雲巓，白雲在林杪。絕頂不可窮，了了非了了。
巖下桃花紅，溪流碧如玉。逋翁隔雲歌，不是人間曲。
四山藏一寺，方丈壓諸峰。回首坐禪處，白雲深幾重。
水國神仙宅，吾今過此中。長橋千古月，不復怨春風。
茫茫黄出寒，漠漠白鋪汀。鳥去風平篆，潮回日射星。
衣如當日白，花似昔年黄。擬問東籬事，寒香入杳茫。
端求古人遺，琢抉手不停。方其拾機羽，往往失鵬鯨。
博山燒沉水，煙燼氣不滅。日暮白門前，楊花散成雪。
鸚鵡言猶在，琵琶事已非。傷心瘴江水，同渡不同歸。
誰遣常時月，偏從此夜明。暗添珠百倍，潛感兔多生。
欲見初容燭，將升尚有星。漸高圍漸小，雲外轉亭亭。
明入庭陰白，寒侵酒氣微。夜深看更好，樓上漸人稀。
浮光看不定，重露試還無。影翻狂舞客，明誤已棲烏。
巧轉上人衣，徐行度樓角。河漢冷無雲，冥冥獨飛鵲。
猿狖號枯木，魚龍泣夜潭。行人已天北，思婦隔江南。
看久須扶立，行貪遂失歸。誰能終不睡，爛醉羽觴飛。
玉筯插銀河軾，紅裙蘸碧波佛印。更行三五步，浸着老僧窠轍。
萬葉烟雲上，千花錦繡中。停舟不忍發，爲恐破圓紅。
晚雨軒窗潤，秋風池沼香。愛花不忍折，恰似惜甘棠。
美色絕殊衆，暗香時著人。齊州終自別，不比嶺頭春。
可但深宜晚，須知巧耐寒。北人渾未識，祇作棣棠看。
舊作酴醾白，新翻蛺蝶黄。不須多變態，固自有真香。
不獨看花懶，吟詩味亦忘。此花誰可賦，顧曲有周郎。
江水挼藍綠，江花潑火紅。夕陽幽鳥下，渾似畫屏中。
鷗鳥來何事，漁舟到亦迷。落花流更遠，疑是武陵溪。
水近花逾碧，花臨水更紅。鷗飛錦城外，人立畫屏中。
花麗水疑染，水清花欲燃。滄浪無限意，好在釣漁船。
長官衫色暗，玉雪久甘貧。爲問江西月，如君有幾人。
門巷雨蕭蕭，黄昏掩寂寥。曲終人不見，花落夢無聊。
燈火夜寥寥，殘香不可招。朱扉寒半掩，金鴨煖全消。
珠履三千兩，金椎四十斤。阿誰知狗盜，却解脫田文。
遊山須覽勝，八百里天台。若不登華頂，渾如不到來。
瀟洒監城隈，聊驅俗駕回。世塵飛不到，山色翠成堆。
當道雙峰闢，凌空萬仞酋。於秦置扃鐍，與蜀作襟喉。
壁倚乾寧碣，龕籠大業僧。七年馳使路，兩躡石梯層。
崖卷層霄闊，溪穿碧玉橫。銀河一派水，終日瀉天聲。
玉峰刳不盡，滿室碧琅玕。太始藏靈氣，寥寥五月寒。
小洞隠遙岑，松蘿翠復陰。遊人曾到不，方信白雲深。
好峰飛去後，流出亂雲根。應爲留僧住，門。
竹暗不通日，泉聲落如雨。春風自有期，桃李亂深塢。
松室開孤定，褰幃納夜凉。嬋娟依翠竹，無語過東牆。
猿鶴驚呼曉，樓鐘動翠微。楓林墮清月，疏影亂人衣。
水石追摩詰，風騷類小山。每來窺二妙，戀戀欲忘還。
巉絕千峰玉，清妍五字詩。胸中盤爽氣，彷彿幾人知。
數幅生綃上，形容萬態心。坐窺天下勝，何用遠登臨。
漠漠雲披岫，班斑雨弄晴。橫江舟一葉，注目使人驚。
陽秋閟肝膈，無處見微茫。時作丹青戲，風流冠帝鄉。
參差山接野，渺莽水連空。笠釣沙頭客，真宜避世翁。
經綸志四海，齟齬不得申。大裘縱千丈，姑覆洛陽春。
子雲草玄時，載酒客常滿。君今慕若人，竹戶誰來款。
潭潭百尺井，汲引鳴飛瀾。驚回午醉客，一漱齒頰寒。
一庵容宇宙，介意安在哉。珍重庵中人，空洞無纖埃。
君家十亭觀，棋置宛相望。是中富墨妙，偉哉蘇與黄。
扶疏蔭佳木，五月風來徐。淵明方偃臥，亦自愛吾廬。
長安貴富人，歲月馬上遷。岸巾怡永日，心事獨翛然。
南華鑑止水，炯然見須眉。夫子果能定，物豈逃妍媸。
虛室晝生白，清風襲衣屨。圓蒲燕坐人，泠然欲仙去。
王郎英妙年，功名固堪勉。浩然賦歸歟，持操真可羨。
北風三日雪，南湖一尺冰。晚雲遮望眼，不見玉山城。
朝亦見潮來，暮亦見潮來。維舟不敢渡，西望興悠哉。
西園草碧色，南湖水綠波。五雲亭上意，爭奈艷陽何。
開拓乾坤遠，歡娛歲序深。堂前猶閱武，自是太平心。
東來細溜長，西去餘波漲。能收四海心，樂此一渠上。
東郡經年久，西齋一事無。蕭然靜相對，惟有博山爐。
芍藥花初發，牽公詩思濃。露紅烟紫句，全勝綠盤龍。
太守政何如，茲焉名可見。齊州一萬家，揮以袁宏扇。
淅淅風敲韵，亭亭日轉陰。公應喜來此，相得歲寒心。
龍頭落潺湲，雁齒駕清淺。夜闌氣益佳，雨霽香尤遠。
芙蓉近可攀，香草供幽賦。公才如命騷，此是冥搜處。
四境靜山川，一枕閒風月。野水抱城幽，青天垂木末。
老杜詩猶在，重華事已無。千秋陵谷變，塵起鵲山湖。
出城跨岧嶢，驚目見花艷。飛蓋每來游，佳境此其漸。
漾舟入芙蓉，花亂舟攲側。安穩此凭欄，清香生履舄。
瀟洒塵埃外，崔嵬清淺中。四軒春水闊，兩岸畫橋通。
景物此清淡，幽亭獨細論。恐人容易過，常鎖水西門。
河流春已深，野色晚更靜。生計慕園畦，歸心付漁艇。
芙渠十頃闊，藻荇一篙深。晚日江鄉景，秋風澤國心。
花滿紅橋外，尋芳未渡橋。春風相調引，已有異香飄。
塵汙遠已留，淥凈此不雜。僻招水鳥棲，清數游魚鬣。
南瞻復北顧，春水綠漫漫。此地尋花柳，全勝別處看。
花發紅雲合，公來醉玉頹。傍城行怯遠，却泛小舟迴。
高深極前臨，蒼莽接迴眺。齊州景物多，于此領其要。
驅馬峴山南，磴滑不能上。惆悵石城人，秋風摇兩槳。
慘淡秋雲高，蕭瑟西風起。坐感歲華遷，悲歌淚如水。
風凄薄愁雲，雨冷成飛雪。莫作苦寒吟，行行桃李月。
外看江水長，裏見荷花發。廬阜收白雲，南浦浸明月。
漾舟荷花裏，艤棹綠楊陰。却上曹亭望，山高江水深。
登臨常患遠，游覽不能繼。此景對門牆，箯輿日三四。
邀出苧羅山，送上姑蘇臺。果迷吳主意，都忘越兵來。
驚風拔古松，浮雲掩秋月。對景輒悲歌，隨聲入清血。
寂歷人初定，逍遙物已齊。夜凉天似水，月在小橋西。
雨盪炎天氣，風生喬木陰。清凉一枕睡，勝得萬黄金。
十年虎谿老，却上羌山岑。今回江西去，與人傳法音。
谷虛聊應物，雲出本無心。猿鶴空相怨，舊菴松檜深。
枕上杜鵑啼，匆匆早起時。出行天未曉，月在杏花枝。
寄語紅蓮幕，當歌金縷衣。探春曾有約，今日已春歸。
客路方投轡，郵亭獨掩門。無人共燈火，秋雨更黄昏。
青女隨明月，來時夜已深。霜花結不就，散作海天陰。
落日山城晚，黄雲雪意濃。更須開一甕，頻醉送殘冬。
枉渚潮初落，平岡日又西。蘆叢深處泊，惟有郭公啼。
平生羞捷徑，到此尚狐疑。望斷澹臺路，登高賦所思。
今日朱顔客，明朝白髮人。莫教行樂晚，須惜少年春。
本爲情沈飲，翻成病染身。今朝高枕處，應羨獨醒人。
草滿南園綠，青青復間紅。花開不擇地，錦繡徑相通。
漿寒飲一石，蜜液和巖桂。心渴望天南，星河燦垂地。
參旗挂疏木，通夕凉如水。銀漢耿半天，河橋暝烟紫。
雪片擁頹垣，衣裘冷於甲。香醪不滿榼，藤枕攲殘臘。
春雨津浹洽，秋苗香苾芬。京坻看便是，完固促修囷。
牧守有民社，佳言多告余。金芝先出谷，奔召戒征車。
予兮仲尼后，老作外州行。丹穴屯戎伍，朱衣走吏兵。
東山西嶺青，雨下却天晴。更問箇中意，鵓鳩生鷂鷹。
瘴地風雲早，溫天氣候催。窮冬不見雪，正月已聞雷。
亂石烏牛伏，驚濤白馬奔。大家齊拭目，看我過龍門。
臥病十餘日，不見西軒竹。稚子忽報言，新笋抽五六。
小雨破炎熾，滿懷貯清爽。忽御兩腋風，太虛一登賞。
方上大鼇背，俄生五湖心。急急遊此道，擾擾休相尋。
俯仰是天漢，陟降非世路。常聞步虛詞，時聳採蓮女。
江海風波外，陰陽化育中。相隨還戢翼，得性渚西東。
瑞意纔含蓄，輕花即翦裁。清寒穿箔去，豐兆破烟來冕仲。
密霰俄傳信，癡雲預作媒。瑶池方瀲灧，玉鳳更毰毸道觀。
思見憐初洒，憂消喜漸堆。惜明聊自擬，驚密偶同欸冕仲。
片片榆飄莢，纍纍蚌剖胎。遽將天曉報，頻原缺，據四庫本補把歲華催道觀。
有景榮千巘，無私瑞九垓。水精排瓦礫，天庫委瓊瑰冕仲。
就下深趨坎，憑高杪寄桅。四垂纔密密，一望已皚皚道觀。
瀑布鬭直瀉，仙葩誰碎挼。風前鵝毳落，秋後海潮回冕仲。
礱轉揚輕礦，篩旋迸細粞。紋波翻太液，縞練遶蓬萊道觀。
泛泛冰壺動，漫漫寶鑑開。柳條新弄絮，律管乍飛灰冕仲。
照耀行人氅，光華釣叟臺。書帷爭白日，秋色改黄槐道觀。
比潔須延月，聞香不掩梅。載塗人艮趾，入領我咸脢冕仲。
封鎖烟嘗衛，飛揚露可陪。厚將平地塹，高欲峻堂陔道觀。
特應三冬令，寧傷萬物胚。秦蛇伸瓦隴，卞璞暴山峐冕仲。
始恐佛氏講，天花何徘徊。終疑宓妃至，仙肌何奇侅道觀。
密勻甌漬液，丹映檻凝衃。照歲何妨積，侵階慎勿推道觀。
書窗輝竹簡，詩筆凍松煤。煎煮供茶鼎，收藏厠酒罍冕仲。
擬氈安可卷，欲器不禁鎚。俯拾甘頳手，昂窺任撲腮道觀。
誤雞忙下杙，趣雉不須。翫久清成興，吞多冷失咍冕仲。
脂膚堪奬與，墨面可譏詼。鹽散徒云爾，心虛可比哉道觀。
樂道有真侶，好山無俗交。野花將逸興，不覺到巖坳。
默默紫玄像，蕭蕭青竹軒。相看誰有道，無問亦無言。
百年塵外境，萬慮靜中身。終日無他事，寒泉照隠人。
萬緣忘外息，百福靜中收。莫作南柯夢，浮榮一覺休。
京塵隨暑遠，洛水得秋多。爽氣乘歸興，孤舟看一梭。
左選官期遠，南歸客路長。覲親時正好，黄菊百年觴。
識先游刃易，命晚折腰勞。華省當年夢，行看置此曹。
來處緣應異，歸時壽已稀。校讎孫繼子，無限是春暉。
數終還是福，道盡更何言。子到康民處，方知鞠育恩。
半天聞梵唱，一徑踏松陰。起石雲千仞，懸空瀑萬尋。
王孫餘巧力，銀漢亦經營。地軸卷不盡，風梭織又成。
拔地山爭秀，藏天谷受虛。雲開西蜀後，木老避秦初。
二十四峰尖，參差列郡南。半空擎梵宇，絕頂寄僧龕。
白頰饒春思，梅梢喜可知。聲聲催爛漫，定是雪晴時。
神僧曾西征，目覽江山異。深林植杖藜，他日成州治。
家住孤峰頂，長年半掩門。自嗟身已老，活計付兒孫。
物外林泉靜，閑中日月長。清風颯然至，可以傲羲皇。
地與市朝遠，雲藏山水深。長令有心者，到此自無心。
病人多夢醫，囚人多夢赦。如何春來夢，合眼在鄉社。
彌勒真彌勒，分身千百億。若問下生時，不打這鼓笛。
山鳥無凡音，山雲無俗狀。引得白頭僧，時時倚藜杖。
玉兔步虛碧，冰輪碾太清。廣寒宮有路，桂子落無聲。
斗暄成小疾，亦稍敗吾勤。定是朱衣吏，乘時欲舞文。
陽安多勝概，劉子卜郊居。江流清牖戶，山列圍庭衢。
常恨閑行少，匆匆忽解鞍。秋風尹家宅，更得暫盤桓。
雲凍月籠影，風生水澀寒。故人真似雪，何必到門闌。
山僧獨好事，爲我結茅茨。茶仙榜亭中，頗宗樊川詩。
堂前紫薇花，堂下紅藥砌。繁華天上春，偪仄人間世。
婆娑盤石大，狼籍野雲多。借問山中客，桃源路幾何。
石窟昔藏金，蟾光射百尋。今朝在何處，山景正陰陰。
幽禪吾不學，靜處豈無心。日轉眠雙樹，風和散兩襟。
月沒雲生障，風和雪壓沙。居家嘗似客，行路却如家。
地據東吳勝，江從震澤連。萬家臨一水，千古得三賢。
晴湖列遠岫，萬疊來駿奔。橫入小蜀岡，金友依玉昆。
每虔夕惕心，妄意遵遺業。顧予不武資，何以成戎捷。
橫浦江南岸，梁家聞世賢。一株連理木，五月荔枝天。
雲卷公餘迹，鋒藏用外神。故將容足地，聊學坐禪人。
物華他日好，歲月箇中延。欲識無餘事，纔如一指禪。
歊風青苯，浴月碧漣漪。僅比蝸廬客，肯慚衡泌詩。
訟少聞羅雀，囚虛識降神。借令濃野興，不負有民人。
所借非佗物，能忘是此心。弦歌時一到，駐作武城音。
到佛元非定，如仙等是家。了忘名利戰，秦晉謾彭衙。
暫爲陶令結，仍愜孝先眠。不學笙歌地，長年俗耳煎。
罅月明窗紙，凉竿掃徑塵。却應環堵在，瀟灑屬吾人。
自有幽芳對，無煩粲笑迎。清虛歸眼界，那計幻漚生。
丈室纔鶖子，神遊殆化人。公乎聊寄迹，肯此負朝紳。
人穿魚蟹市，路入斗牛天。雲水家千里，江山月一船。
夜色中旬後，虛堂坐幾更。臨溪猿不叫，當檻月初生。
後夜客來稀，幽齋獨掩扉。月中無旁立，草際一螢飛。
士元應展驥，百里聊爾絆。函繼三異聲，江述憑東觀。
小徑緣溪綠，低簷傍樹陰。好峰秋入眼，清月夜窺林。
晝永春庭邃，雙飛燕隔簾。袖隨簾捲翠，時見玉纖纖。
曲澗跳珠碎，叢山疊翠濃。竹新敷影薄，閒看倚枝筇。
小雨凉添夜，蘭芬潤襲衣。曉屏山曲曲，長若夢思歸。
曲徑穿叢密，香清爲客來。玉梢梢外雪，苔古暈疏梅。
鳴鶴操音清，興幽發性情。聽琴愛夜半，明月上殘更。
遠山雲夢斷，長路客愁新。殘漏悲鐘急，香車碾暗塵。
自吾營此庵，遷徙屢有無。壁間故人文，今獨與我俱。
結以不根茅，闔之無鑰鎖。堅密烏有身，非坐常宴坐。
圓蒲與方竹，伴我守幽閒。夜闌得禪趣，明月窺窗間。
端居得韵語，不作凉秋悲。快若彈丸轉，知是王家詩。
之人嫻辭令，病起猶越聲。不量蒼蒼鬢，屬和愁僅成。
客來問玄解，付與尊中友。我口不能言，此間甚多有。
欲逃蘇晉禪，苦乏陽城俸。鄰家稱子貧，杯酌與君共。
憶昨艘檝間，月白雲水暮。妙語同賞心，請君來重賦。
且無遽典衣，素書堪下酒。旋斸金鈴黄，栽軒媚重九。
念當歲崢嶸，少別友中玉。夢寐大刀頭，安得盧橘熟。
霜蟹豐兩螯，磊落登盤盂。亹亹倦咀嚼，繄我愁獨無。
庭階脫葉靜，岌岌高井梧。雁聲排雲去，歷歷心不孤。
夜寒慘不寐，起坐彈鳴琴。之人邈雲漢，空盃難獨斟。
幸蒙託根地，歷歷令著行。莫遣桃李妖，壓我玉雪香。
朝暾媚花木，戶牖延榮光。新沐晞我髮，悠然成坐忘。
雖無白家池，竹是九之一。新萌如許長，來歲障夏日。
雨衣類襏襫，野屩號不借。扶此枯藜根，行田北山下。
幽居淡無營，飽食心晏如。老不任作務，讀我少時書。
流水難窮目，斜陽易斷腸。誰同砑光帽，一曲舞山香。
棧道險復險，客懷愁更愁。萬山俱絕壁，一水不通舟。
安得龍山潮，駕迴馬河水。水從樓前來，中有美人淚。
霜雪迷西極，雲濤隔閬風。平生會心趣，都在浄名中。
吾有瀑布詩，古今賽不得。最好是一條，界破青山色。
信美此山高，穹窿遠朝市。暑水結蒼陰，飛泉落晴翠。
對檻青山露，羣仙捧寶珠。求遺如起定，象罔是文殊。
澹乎無味中，指下清音發。，空山墮凉月。
三閭宰國議，相如造承明。莫教朝廷上，不及爲郡名。
幾時越五湖，行行遂所適。之子方樂天，衆累焉能迫。
閒中無所事，得意思同論。約月升崇觀，校射出平原。
笏引上天梯，鞘鳴奮地雷。誰云天尺五，親見玉皇來。
竹徑隨泉上，山雲觸石生。寶棲彈指處，的的是分明。
研山不復見，哦詩徒嘆息。唯有玉蟾蜍，向余頻唳滴。
扶筇上瑶臺，一笑領清絕。如何夜來風，獨下前村雪。
碧海出蜃閣，青空起夏雲。瑰奇怪石，錯落動乾文。
下蚓盈泉腹，高蟬溢露腸。如何不能飲，空羨甕頭香。
雲來本無心，雲去亦無迹。要是莫逆交，更爲不速客。
，。，。
不作從龍意，無心謾出山。可憐一片雪，長伴主人閑。
坐井而觀天，遂亦作天論。客問天方圓，低頭慙客問。
劫火威音前，別是一壺天。御樓前射獵，不是刈荒田。
曉語月斜樹，晝啼春霽天。胸中自有激，不是故多言。
少貴别離輕，老賤别離重。後日君亦老，我髪亦種種。
汝爲獅子時，而作獅子吼。他年毛骨成，一顧百獸走。
客寓天地間，本無南北異。此語安從生，却成相鈍置。
卧雲雲無心，聽松松有韻。快哉耳目中，吾今亦同分。
管鮑當年志，風霜固自如。信衰緣嗜慾，豈在數行書。
俗論長紛若，微言僅夢如。逢君揮玉麈，勝讀十年書。
肘後虚金印，梅仙職偶如。升高元自下，功業異時書。
塞北亢喉地，并門子所如。六花無處用，卻縠自詩書。
能詩唐太白，善賦漢相如。元帥真文舉，應先薦禰書。
取友能無怍，初終貴一如。陳張遺轍在，試展馬遷書。
咳唾成珠玉，吾儕孰子如。更勤潘氏學，豈愧樂尚書。
提履歸何處，觀花笑自如。期君求向上，糟粕古人書。
春風暗楊柳，相見意何如。雖愧江淹筆，狂言爲子書。
甕面蛆浮玉，槽頭水滴珠。未能如茂世，聊與義城俱。
策馬戴殘星，郊原破暑清。人間千萬事，併入一時情。
遙岑艤舟見德符，野思過橋生至完。興盡回蘭棹子厚，歸鞍月正明正美。
庭下芝蘭秀，堂中簡策清。都緣無嗜好，不是近聲名。
春色集簷楹，今朝興倍生。一樽誰與共，促駕有豪英。
身在九疑麓，門當二水流。誰知剡中勝，朝夕助嬉遊。
視人所不窺，修人所不爲。奉以無愧怍，商丘是吾師。
不置一杯酒，惟煎兩碗茶。須知高意别，用此對梅花。
庶草將蕃廡，羣陰自退消。遲遲杏梁日，長照紫宸朝。
色映宮姝粉，香傳漢殿春。團團明月魄，却贈月中人。
香散簾幃寂，塵生翰墨閑。空傳三壺譽，無復內朝班。
小雨滋春態，餘花落晚香。扁舟還獨往，誰與論行藏。
易簡乾坤理，和平兆庶情。誰知爲帝力，萬國自生成。
秀潤瞻眉宇，清真接話言。端能愈吾疾，已覺意超然。
鐵面黄犀骨，霜髭燦蝟毛。晚年聊混俗，猶不廢稱豪。
戲事芻陳子，浮生甑墮休。遺音餘翰墨，人尚想風流。
石冷苔生暈，風高竹度凉。道人何處去，春色半滄浪。
山似九折坂，河非八節灘。躋攀復揭厲，奈此行路難。
顔色耐雪霜，桃李不能妬。但取節操高，莫起奪朱惡。
尾在黄河北，頭枕黄河南。善財無鼻孔，依舊向南參。
園花今爛漫，一一手親栽。惟有新離恨，東風吹不開。
太學有馬涓，南省無馬涓。秋榜有馬涓，春榜無馬涓。
人間侵五月，暫得北窗風。墨色輕陰裡，丁香細雨中。
百骸為樑柱，五內滿堂金。我今無恆產，是以無恒心。
三賢同一隠，所遇時則異。不居雲水鄉，詎泄英雄氣。
湛碧一泓深，潺湲瀉不斷。高穹沛四時，派別環周半。
峭拔聳青天，巍峨鎮方國。願與君爲友，萬古長一色。
青泉出山下，到海流不息。願與君爲友，果行而育德。
清風泠然來，襟袖皆披拂。願與君爲友，相見長及物。
抉眸懸宇宙，折翼下風雲。一片鈞天樂，人間不復聞。
倦客逢長至，扁舟泊遠灘。居常諳寂寞，童稚笑相歡。
安州水西寺，李白舊題詩。今古已堪嘆，風烟獨昔時。
天涯人獨立，滿地葉金黃。身後斜曛暖，身前一影長。
秋雨共離魂，單衣慘不溫。明朝春去盡，殺氣滿乾坤。
雨夜入深山，羣山森其廓。被褥暗生霉，蚱蜢棲於幕。
前夜熱如蒸，後夜如數九。一夜夢盡濕，平明野蟬吼。
久居繁華裏，偷閒入山家。山家問來所，羨我居繁華。
山婦披蓑衣，獨掃雨中陌。君若迷山中，遙問山中客。
我凌羣山頂，羣山皆隱霧。密雨濕長松，松針垂清露。
野桃藤下憩，蟾蜍逾我屐。遊人過紛紛，兀坐如山石。
一囊一瓶水，一傘一雙屐。一領舊時衣，一個山中客。
遊山不看景，信步此山中。一山都是景，何事太匆匆。
雨中石徑滑，何物林中躍。衹疑中山狼，卻是山中鵲。
仙女獻花處，我至成孤客。不見散花人，但見羣花落。
霧裏不見山，羣山應見我。蜻蜓一雙飛，帶雨棲山果。
雨中木葉馨，傘底雨聲響。如泛雨中船，雲中打兩槳。
截句正凝神，一聲清幽裂。同是探山人，暫語還相別。
人海已覺寒，寒在最高頂。絕頂縱無風，雨中魂俱冷。
山中情自遠，雨中詩自萌。殷勤雲間雁，遙寄此時情。
夜雨漲山溪，朝雨潤薇蕨。斷根水中生，虬根巖中凸。
山頂一陣風，霧向眼中漫。曳傘欲騰空，飛向天之畔。
屐磨跣足破，雨打襟抱冷。著盡囊中衣，食盡囊中餅。
濃霧暫時開，崢嶸瞬間睹。旋復入雲中，膽落不能語。
結網在絕壁，絕壁多風雪。對崖千年松，雨中一一折。
石徑一枝橫，傘掛松針折。萬山蒼翠中，一葉殷於血。
峭壁咫尺間，敬畏驀然起。世界亦微塵，我在微塵裏。
松濤嘯回風，漫山皆是霧。我向霧中行，何來復何去。
一葉悠然落，一溪鳴於壑。落葉逐溪流，靈猿枝頭躍。
閉目嗅青山，濯足聆溪水。幽禽掠水飛，直入青山裏。
我行初入山，便向紅塵返。縱覺筋力凋，更覺心已遠。
兩壁夾千仞，中有上天梯。山溪奪石級，青苔潤為泥。
一線上通天，天湛浮雲白。眼鏡漸氤氳，汗滴莓苔碧。
林外鳥聲歡，江南尚小寒。回頭又春色，早晚谷中看。
凍雨漲中庭，微風淪止水。泛泛藕花飄，眇眇僊茅靡。
蒼涯濺飛泉，泠泠浸髮際。偶然遇清風，飄然如遺世。
江湖各相忘，魚蝦同一波。誰能寫此妙，徐白名不磨。
莫愁愁不至，排悶悶還來。誰會登臨意，東風莫見猜。
回首數重山，已失來時路。兩水夾萬階，與我一時去。
漸愧日暉暉，依人好鳥飛。歸來湖上路，小雨却霑衣。
風絮鵝毛亂，春疇鮮血肥。惱儂故鄉夢，鳥勸不如歸。
小鬟彈啄木，寫出林間曲。空聞剝啄聲，虛堂耿華燭。
黄鳥餘秋聲，紅菊作秋艷。一室得自娛，四時本無念。
胡生好山水，烟雨山更好。鴻雁書遠空，馬牛風塞草。
山瀑兩道瀉，木葉四時春。日暝不知去，魚鳥會留人。
鐵禪生南宋，誅茅成古德。不見廬中人，小鳥獨拾級。
僧居在山中，山中時往返。下山借問僧，僧云路不遠。
湖上起山歌，舟中土家姊。泠然一聲聲，蕩漾湖山裏。
雲中聽雞犬，不見有人家。野水侵官道，山雲惹客衣。
水竹依山在，烟霞並舍分。秋添中夜雨，冷浸一溪雲。
曲徑因山轉，精廬到地成。樓從雲表出，人在日邊行。
再爲城南遊，百花已狂飛。更堪逢惡客，騎馬風中歸。
黃昏暈己身，層層染成暮。醒者立其間，是夢最深處。
傲骨連根朽，童心徹底酸。長歌皆有淚，久病我無歡。
擬待解相思，相思隔風雪。檐前數條冰，刺破一腔熱。
小小籠中物，頓把芳心惹。空有自在身，難向籠中捨。
天下皆云賞，幾人真解音。歌中何所有，一片古人心。
人道龍涎香，君道龍涎腐。老龍藉幽蘭，至今腥如許。
欲向中夜熄，復向風前省。惟將唇上煙，認取浮生影。
南國三千里，前朝一領衣。聞君清且瘦，不敢放腰圍。
風寒長憶我，溽暑慣欺吾。天似油炸鬼，人如水煮魚。
長晝溟濛目，看人似隔煙。夜深心更澈，照影是當年。
可到羲皇上，不離方丈間。初無盈把菊，盡日對南山。
兩足轉如蓬，身邊景不窮。庸人無一事，何以太匆匆。
少小千夫詡，如今百事羞。吾身常擾擾，天道自悠悠。
為問回環夢，何如自在身。禪房花似海，報與異鄉人。
黃沙批雙頰，白石擊長空。可恨英雄死，誰能歌大風。
頭戴鹿胎皮，身披鶴氅衣。月寒丹井立，霜白醮壇歸。
天風梳病骨，海月浸傷心。天臺明日到，何事更呻吟。
儂在纜梯下，我在纜梯間。生平第一面，直欲墮深灣。
桌上小銀壺，壺中沏大麥。貪看眼前花，茶盅失手落。
人間合歡草，天上牛女星。憑肩跣足倚，若個更亭亭。
天上日炎炎，囊中餳嚲嚲。甜漿裹花生，一似儂與我。
并把上天梯，上下而求索。一對碧城仙，同向人間落。
才泄一枝春，展眼又飄泊。獨行在異鄉，珠淚紛紛落。
十指太纖纖，三生測誠叵。輕撫掌中紋，未知誰是我。
鬚眉恁蜷曲，疑是碧睛胡。前世鵲山主，狌狌名自呼。
分攜何所贈，紙扇在身旁。中有湘妃竹，添余淚幾行。
一臂十五粒，兩臂三十餘。霜皮饗蚊蚋，袖底有冰壺。
咬破櫻桃色，咂老丁香蒂。心落達連灣，船發天津衛。
微風吹淚眼，一帶水盈盈。輕開小折扇，放出讀書聲。
滄海一何深，銀潢一何闊。焉得輸女牛，永做期年隔。
但知有悲歡，不復辨眉目。半是舟行行，半緣淚簌簌。
打舷浪有聲，揮手渾無力。送客去紛紛，伊人猶獨立。
我向船頭泣，人向船頭樂。何以同舟者，都是無離別。
余本苦人兒，三年盡食藥。苦藥再三年，不愈生離別。
今夕早早眠，海風能刺股。知余夢醒時，抱枕淚如雨。
須彌頭倒卓，碧海起清風。東弗已摇落，西瞿花正紅。
琴絃寒瑟瑟，水石冷森森。數轉成凄厲，渾如一寸心。
窺人天上月，待鳳水邊梧。凡百應聲裂，人琴兩欲枯。
風勁葉頻落，山高日易沈。坐中人不見，窗外白雲深。
奪人不奪境，山河光炯炯。若謂露全身，重添眼中眚。
奪境不奪人，虛空問四鄰。從來無眹兆，何事起埃塵。
人境兩俱奪，倒轉舌頭說。四句若爲分，曇花生枯枿。
人境俱不奪，東西任該抹。七九六十三，相逢阿喇喇。
恰恰今人用，明明古佛心。寒雲歸碧嶂，幽鳥下青林。
雲生不翳空，日上難逃影。相逢一笑中，何須重反省。
一自鳳凰去，千秋寂寞年。欹斜如有待，要我上枝眠。
三餐漙露飲，一晌藉花眠。斷壁苔滋雨，流雲鳥厾天。
開篇吟一句，啜泣不成聲。莫道村夫子，惟憐太瘦生。
鎩羽勢無還，龍蛇吻已涎。血冠埋短翼，不許看羞顏。
弱水凝新凍，殘花辭故柯。人生感知己，扶病為君歌。
萬化曾無間，真機宛自靈。白雲盤作蓋，青嶂列爲屏。
猛虎嘯寒谷，烏鴉噪晚暉。圓通門大啟，何事不同歸。
坐石弔孤影，看雲笑此身。蒲團無限意，分付與何人。
漸老便幽僻，西來意亦迷。不知師子吼，何似野猿啼。
爽快憐清景，遲回出草菴。寒山一傾蓋，明月印寒潭。
巖畔春將老，香風匝地生。囊藏無底鉢，高卧笑毗城。
巖畔春將老，殘花自點苔。牛頭峰下客，曾見祖師來。
巖畔春將老，階前碧草深。瀏陽好風骨，一句有知音。
巖畔春將老，憨癡興轉多。時時逢野老，共唱哩稜囉。
多情誤逐車，一片春狼籍。以手罥飛花，花飛穿指隙。
半面匆匆過，心留人不留。無心安可活，一去數回頭。
漫近佳人坐，佳人字莫愁。輕輕捻吾髮，不語更低頭。
詩不刪二南，繼之者香奩。中間以屈子，鼎足而成三。
蛙鼓青莎淺，蚊雷潦水深。庾信園遊目，邵平瓜鎮心。
君子忽行遠，階前獨自居。燈寒墻印我，心靜水鳴魚。
明月懸天外，清光映客心。胷中起微浪，漾碎一池金。
學道三年滿，坐愁筋力凋。屠龍空有術，寂寞立江潮。
蔡侯材棟梁，向來飽霜露。十年林下思，常恐庾塵汙。
人生落世故，至寶墮深井。儻無自拔計，金玉謾棄屏。
至理本曠夷，小道皆左僻。信能彈指了，可死不待夕。
松毛巧婦禽，螺殻寄居蟲。二物自廣大，那知十方空。
百年固多變，深谷或高岸。要知悟破迷，大似理易亂。
見彈已求炙，亡羊猶補牢。功成無早暮，事竟等卑高。
君豈蔡子叔，我非支道林。何當速相就，爲子細徵心。
沉水博山爐，積灰如雪霜。何如坐三昧，自薰成定香。
三世如旦暮，四大轉風火。儻能了無生，如觀掌中果。
學道十萬衆，得者一二稀。寄聲故曹耦，捨此將安歸。
養氣須優遊，正心須敬畏。東野有正心，可惜無正氣。
排奡其遣辭，刻苦其用意。十九首其先，南北宋其嗣。
月從盈處食，花為謝時開。天地猶遺憾，吾心能不哀。
連宵春雨細，孤案火微明。破硯猶凝凍，古書可忘情。
一樹雪鈴香，翠陰嬌態藏。風情都暗解，羞澀不丁當。
花落空懷媚，焉如枝上榮。春歸君莫去，早早計歸程。
稽顙一衰翁，托缽背自隆。仄頭佯不睬，與爾一般窮。
殷勤通信初，久久自然疏。未知桑榆下，簪花尚憶無
碎影因風亂，參差沒小樓。一泓墀上月，留與夢中游。
謝客幽居久，潛心繹五經。春禽不省事，頻弄護花鈴。
日沈千里暮，愁起一窻暝。燕子歸巢去，雙雙理倦翎。
寂寥風問候，衰颯月叮嚀。愧汝相憐意，含羞入翠屏。
體弱詩添病，星寒露滿城。衹因工一字，斟酌又天明。
歸鳥連空沒，暮雲深處明。柳風攜巧倩，颭颭泄幽情。
諳盡千朝病，吟成一卷詩。愁中常作客，別久不成悲。
去日春雖盡，明年花更妍。鍾期如再遇，孰肯裂冰絃。
空立趨庭處，月圓人不圓。清光雖滿地，獨掬又終年。
今宵芳苑裏，花木尚蓁蓁。有意通幽處，無如秘約人。
薄暮下層臺，閒遊至此回。周流儒釋道，遺憾未尋梅。
何事曲低回，無花衹有梅。薰風渙春凍，散入亂花隈。
白練三千丈，青山竟未縫周航。轟鳴回萬壑，激蕩一潭松程濱。
三秋渾不見，人事兩茫茫。說到傷心處，一字一淚行。
歧塗難擇路，眷戀自徘徊。恨我幽情盡，奈伊終不來。
搖曳金絲縷，蜿蜒黑水晶。燈波相映浸，一路慰孤行。
雪映樓頭月，燈明案上書。書中何限事，獨坐憶當初。
素手挑銀釭，光如昨夜紅。信中言有限，心底事無窮。
頁頁游蝌蚪，章章踱睡蟲。隨聲頭數點，冬困日烘烘。
風狂春草黯，雨細古藤陰。土徑皆生潤，石欄盡轉深。
狂風晨夕起，似海如潮歌。但使寒廬在，喧囂奈我何。
雪猶煩惱密，風似愫情寒。人命如斯路，行時步步難。
先賢皆棄世，後學未成宗。辛苦何如我，遑遑失所從。
寂寞無人賞，髭鬚如野穗。嘉賓暫叩門，相見驚憔悴。
展眉風過處，綰髮雨來時。彈鋏無人應，臨行一振衣。
電光狂士眼，雷警定公詩。儻證今朝事，讀之猶可疑。
酒散復夜闌，何堪聼鴉噪。將去不去間，一葉下林杪。
擱足寒山沙，濯足清溪水。水流沙亦流，足背栖魚子。
碧岩栖水心，落影一篙深。岩上孤禽老，含眸向遠林。
天意不予寐，風雷動有情。小窗移枕就，聽雨更分明。
古劍森其廓，下視霓虹影。如我亦獨立，身側人潮冷。
白鳥歸不歸，綠波照天瞑。小舟無人駕，蕩入垂楊影。
曾抱葳蕤夢，可堪觳觫風。紙角寄荒草，人間欲凜冬。
白屋兩三間，青田阡陌互。平林遮遠山，別有不平處。
盡道春多雨，傷摧花鳥空。不知春態度，尤在綠蔭中。
語別既不易，況與子同生。如何携手好，忽作千里行。
太歲當頭立，諸神不敢當。其中有一物，猶带洞庭香。
倚天松骨冷，背日海雲高。淮上人垂櫜，閣中客贈袍。
得喪有萬理，古今猶一區。鶴鳬元自足，蠻觸竟同枯。
山水碧玲瓏，上方有臥龍。夕陽花影裡，來聽一聲鐘。
一嘯聲何極，頂峰秋月高。文章慎莫露，舉世好皮毛。
日出斂蒼靄，雨餘生曉凉。鳥啼人不見，花落樹猶香。
策足穿雲表，都無幾尺天。人寰莽何在，萬里一荒烟。
緩轡不可度，疾驅應更危。平生幾兩屐，解有慰人時。
廬山明月上，浙水暗潮生。千裏懷同夢，今宵眠不成。
到處應無往，今宵最有情。心心相印證，如此大光明。
一歲今除夜，半生歸假借。酒罷心無著，彌勒當來下。
人生幾月明難得最真情。寄意如明月，照君如意行。
壯懷秋不禁，書劍亦天心。還冀添雙翼，洞庭作飛吟。
夜郎空自大，駱越不成王。我欲夢吳越，於斯樂未央。
四時花自發，江海水長流。無礙心何息東風任去留。
萬夫神欲摧，千載默如雷。利劍長何許江山踐踏來。
六國未連橫，醒時盡殺聲。哀其傷病死，換得度量衡。
屈子沉吟久，汨羅寄此身。亡秦楚三戶，天道只因循。
一年都是夏，晴雨總無常。忘卻蚩尤祖，空傳斷髮郎。
民風多古語，節氣益其同。體例倘分別，雞鳳與蛇龍。
梵天隨俗祗，土地伴鐘離。稽古覓碑碣，猶存上國賜。
化外亦奇哉，四時花果開。荒林無客至，香象渡河來。
遨遊山歷歷，放眼海茫茫。幾許漢家土，椰林掛夕陽。
佛國柬埔寨，名揚不世勳。聚沙為寶塔，如是我曾聞。
樓閣空中立，葛藤夾道遮。一塵不染處，步步起蓮花。
四面佛光來，照之般若臺。庭前柏子樹，千歲不生苔。
恍在化城裡，森羅萬象棲。威音那畈看，黃葉止兒啼。
本地風光好，紅爐片雪虛。皮紙並骨筆，微笑總難書。
佛聚眾香界，春來萬壽山。昆明湖上客，無復舊時顏。
乘彼上塘水，來看黃鶴山。古寺無人至，禪房雲半間。
有相皆虛妄，無言徒坐忘。大悲觀世音，化作光明藏。
未忍歌歸去，行當獻子虛。自嗟渥洼種，垂耳服鹽車。
勞生成底事，寸祿解縈人。陽羨溪山好，歸歟未有因。
處靜未有計，徒勞真可傷。山僧應笑我，只爲斗升忙。
心到萬緣俱，忙來一事無。道聲吃茶去，已是費工夫。
欲雨烟雲凝，經秋苔蘚多。憑君莫拋擲，留取伴吟哦。
不昧唯因果，何妨萬法空。耳高眉目者，端然命世雄。
夢幻成功德，知行有道音。遙思風雪夜，莫忘是初心。
鳳鳥期不來，瑶華幾銷歇。唯有山中人，吹簫弄明月。
朱筥殊方贡，黄旗使者回。内园春未到，青笋渡江来。
維舟北嶺下，搖蕩青芙蓉。欲向南峰去，夕陽千萬重。
雪沒群山盡，天垂落日懸。馮虛俯城郭，隱見一絲煙。
獨坐清風裏，流雲濕畫欄。空齋無長物，十萬紫琅玕。
午日照柴扃，先生宿酒醒。科頭了無事，散步讀黄庭。
青天騎大鵬，汗漫游八極。笑殺牧羊兒，空山弄拳石。
青鞋趂桃花，杳杳前山暮。霞標起赤城，漸入天台路。
一鉢復一鉼，相隨不知老。蒼蒼太白峰，落葉秋多少。
愛此松風吹，柴闗抱麋鹿。白眼四無人，濤聲滿空谷。
髙堂揮彩筆，字字濯雲霞。錦帳三千女，齊歌玉樹花。
傑閣起千尋，芙蓉不盈丈。為有謫仙人，含毫坐其上。
中天白玉臺，髙挂九千尺。薄暮海東雲，先送嫦娥入。
危欄跨長空，星辰俯手拾。獨有紫薇垣，可望不可即。
十畆辟彊園，寒風灑亭榭。何須問主人，日坐琅玕下。
雙磯漬莓苔，赤脚此閒坐。偶逢隣叟談，不知夕陽墮。
襆被蠒雲窩，清虚四天照。門前乗興來，或有王郎棹。
斗室羅尊彛，名香坐中發。何處佳人過，援琴鼔白雪。
樓臺出林杪，入望杳難分。半夜投龍去，千山盡白雲。
渾如白帝峽，千里一朝還。獨少陽臺女，雙蛾碧霧問。
庭樹清隂滿，園林翠色交。數竿春雪重，搖折紫雲梢。
水緑紅衣浄，沙翹白羽幽。塵中騎馬客，誰見五湖秋。
萬緑圍軒窓，蒲團弄秋色。時聴湘夫人，雲中鼓瑤瑟。
兀兀幽篁裏，槁梧同嗒然。科頭抱雙膝，目盡九疑天。
不作倚門粧，尚假傾城色。何似薛家娘，巧心懸素質。
瑤琴月下彈，羅帶風前解。大似薛家娘，幽香勻素彩。
泠泠氷玉姿，獨立瀟湘岸。恍似薛家娘，寒濤披素練。
焚香延衲僧，偏袒坐林薄。相對談華嚴，西巖夕陽落。
雲碓激泉春，仙犬隔花吠。采藥獨行深，天地非人世。
空山雪色深，涼月梅梢動。啁啾翠羽聲，忽斷遊仙夢。
深林四無人，秋意滿長薄。日暮牛羊歸，寒烟出籬落。
芒鞋不覺逺，目與歸鴻遇。萬壑無人聲，天風起孤樹。
醉吟緑蓑底，孤舟繫漁梁。不知沙頭水，夜添三尺强。
赤脚步青沙，斜陽照古查。鳬鷗太欺客，相趂入蘆花。
汀洲黄葉落，一望彌蒹葭。美人隔秋水，相憶空瑶華。
前村風月好，杖藜時不厭。一逕荳花明，數家松葉暗。
芙蓉倒空青，松亭澹湖色。日暮酒船廻，一嘯千山碧。
折蘆渡迷川，面壁出苦海。六葉長菩提，衣缽曹溪在。
天畔敞瑤臺，瓊花春不落。海鶴語千年，仙風滿城郭。
振衣望天漢，六翮来長風。翩翩佳公子，胡為濁世中。
仰面看屋梁，著書閲千古。誰為揚子雲，作計徒自苦。
長笑山中醪，千日誇酩酊。安得逰華胥，萬劫時一醒。
四大無塵境，白雲自往還。盈盈襟袖裏，不令到人間。
巢由抱箕潁，堯舜開虞唐。何須論得失，臧穀俱亡羊。
底事愛樓居，樓居自堪愛。千峰翠若環，不斷雕欄外。
獨酌梅花下，憐花與鬢同。折花還插鬢，顛倒笑東風。
南峰流素華，光彩蕩林樾。胡床人未眠，翫此瑶臺月。
大夢全忘日，清音半雜雲。蘧然修竹裡，恍忽下湘君。
笑殺杜陵狂，題詩欲斷腸。寧知謫仙子，捧研在沉香。
翠蓋何亭亭，蒼虬舞天半。恍忽真人游，金支夜璀璨。
一柱障中流，洪濤渺難越。已見廻百川，何論倒三峽。
偶逐武陵人，移家來絶巘。日暮碧桃花，沿洄出深澗。
長夏懶着冠，經旬閉門睡。偶來深院中，萬朶紅雲碎。
何年植此君，蒼翠壓林杪。十畝渭川雲，山童寒不掃。
閶闔皇皇開，青袍脫蒙茸。燁如太阿劍，白晝飛神鋒。
神鋒入腕飛，青冥掣雷電。上考書吳公，第一明光殿。
明光寄陝服，朱旛滄海頭。東方簇千騎，出入偕軒輶。
高軒惠然來，光照寒士寓。笑揖大將軍，爭誇汲長孺。
分攜二十霜，騰踔九萬里。高咏河梁篇，涕淚盡知己。
靈泉滙九漈，澒洞浮蒼雲。飛書乞佳夢，為報九何君。
花鳥最娛人，良工筆更真。雙棲無限思，長占一枝春。
淮清楼头花，白下桥边酒。醉杀少年郎，借问君知否
被冷明光夜，蘭香畫省秋。清時閒法吏，吟倚白雲樓。
軺軒秦塞逺，戟府漢江開。萬里橋邊路，鄉書幾度來。
帷幄談兵地，風烟隴樹秋。不因羌管月，誰道近凉州。
一从蔷薇绿，经秋忆故庐。乡书夜来到，只是更愁予。
玄武湖心月，太平堤尾风。世人皆弃却，好看入胸中。
自得湘江種，禽棲不敢彈。怕摇枝上露，猶是淚琅玕。
莫道春风好，春风易白头。君看花里鸟，亦有世间愁。
君父今安在，諄諄免矣乎。可憐齊女子，不問辟司徒。
天下元無事，勞勞我有心。相攜沙上語，山月二更深。
天性生雖具，人倫教可無。徃哉親父子，汝契作司徒。
萬里思歸客，傷心對月華。願憑今夜影，回照故園花。
鹿羣上遥岑，雲影抵蒼壁。無客來敲門，倚松讀周易。
桃李六宮寂，君王在石渠。臨鸞悔梳洗，女色不如書。
片片落花飛，隨風去不歸。如何臨欲別，不得傍君衣。
妾如江边花，君如江上水。花落随水流，东风吹不起。
清露下林塘，波光净如洗。中有弄珠人，盈盈隔秋水。
此地非廬岳，東林邂逅過。我羞陶靖節，僧異遠頭陀。
平湖萬里寬，秋月一天白。隠隠岳陽樓，有人自橫笛。
楞伽有公擇，娣弟如班宗。宜州黄宅相，餘韻更舂容。
短桨出烟汀，烟外闻疏语。野水绿三篙，秋花红半渚。
禪窓夜虚明，照見臞僊影。上人對空花，悠然發深省。
水性本來弱，漸寒成此堅。東風有時到，几日是殘年。
外邊雖節目，内裏卻空虚。從來汗流浹，只為寫經書。
小草雨露偏，欣欣便得意。才吐一枝花，临风学妩媚。
植杞必植梓，藝蘭仍藝蓀。過庭遺訓在，鑿楹故書存。
忽忽還重九，匆匆又歲華。不妨將白髮，剩與插黄花。
鲲鹏扇台风，日月黯琼岛。袖薄竹青青，贞怀长自葆。
似膩還成爽，纔凝又欲飄。玉來盤底碎，雪到口邊銷。
三生寻净土，一念越新罗。心眼今无障，瞿昙示现么
霧質雲爲屋，瓊膚玉作裳。花明不是月，夜靜偶聞香。
石径通幽处，怡然坐小亭。一门风雅盛，千古播芳馨。
峭拔丹崖间，苍然卧秋竹。日落山风吹，潇潇荡寒绿。
市小山城寂，船稀野渡忙。金暄梅蕊日，玉冷草根霜。
海眼千年闭，空潭涨绿萍。安禅肃群虑，岂畏毒龙醒
郁郁园中树，花开落满庭。相思能采撷，盈手赠卿卿。
迷茫烟水里，谁为我操琴。无语诸峰秀，青波抚妙音。
横波抚古琴，一曲醉深林。湖水悠然绿，何人鉴素心。
晚霞明暮色，残藕送余芬。黄叶秋风劲，商声不忍闻。
照影秋波里，粼粼入远空。眸凝松竹翠，心与片云同。
山中松塔落，开合预阴晴。雀跃娇儿乐，山山笑语盈。
寂寥仍抱病，風雨尚征師。幾許野花發，無窮客淚垂。
素手裁红纸，凝神写妙联。墨香生陋室，清趣入新年。
一曲清风笛，拳拳稚子心。寒鸦知反哺，新笋固情深。
情知故舊長，話覺寒宵短。何如蠙珠連，未許蠒絲斷。
林空落葉乾，石瘦苔花冷。嘿行觀道心，碧澗流雲影。
朝望南山雲，暮望南山雲。雲山朝暮望，一望一思君。
人言李太白，醉月沈江津。如何汨羅水，能死獨醒人。
蓑笠大乾坤，生涯一石存。雨余人独立，家在隔溪村。
四顧一籠笯，此身何所如。無邊澄碧下，風葉正相呼。
露氣仍荷氣，秋風更曉風。身兼水亭子，雙墮玉壺中。
松陰半壇日，竹聲一檻秋。每番看鶴過，疑似有仙遊。
高崗立萬松，晨夕鳴天風。法法如是說，應不負山翁。
天台多勝概，落日亂山青。不似三峰好，樓臺入翠屏。
捨轡歷天險，身疑出鳥群。罅開蠻俗合，脊盡瘴江分。
路轉歌聲杳，夜深雲露濃。美人行月下，秋水汎芙蓉。
將身托戰爭，世事百無情。相對生離別，渾如落葉輕。
紅芳開繡戶，碧草襯斜陽。樓上頻回首，思君道路長。
幾見秋風來，坐念歲月改。宮蕉泣白雨，孤愁越青海。
來時無有語，去亦不知聞。此曲誰能和，轟轟出白雲。
求心心未諦，等人人不來。巖花曉來雨，寂寞爲誰開。
信步遊梁魏，乘時別少林。長安車馬客，無限利名心。
古黛蒼蒼橫，落月茫茫冱。繫纜枯樹根，獨辟荒崖住。
未覺秋風來，已覺夏意往。淩明試開窗，疏雨滿庭響。
霜重階鋪紈，風凜肌生粟。心莊耳目清，思慮無由俗。
武陵源上雪，片片雜雲霞。惟有雪中桃，長開三尺花。
少陵雲間詩，重巖班菊蕊。二章刻巖腹，千載今可視。
行坐如不覺，空山寂無涯。偶然擡首聽，始知滿處蛙。
失徑過山池，池邊浣濯女。欲問浣紗人，若耶在何許。
山隅屋之奧，修竹扶影立。似亦識人囂，結林向幽僻。
在枝青其光，在泥黃其色。鳥聲墮地來，時復驚一葉。
森森寒綠間，憩我一欹石。來亦不相迎，去亦不相惜。
欲識玄沙虎，覿面是誰睹。直下透牢關，全機超佛祖。
清風儻然來，偶與水相遇君看微波生，是風與水語。
山間饒露意，天中明眾星。夜深犬愈警，隔坳已先鳴。
君官泰山北，我住漢江東。異國俱爲客，清樽恨不同。
我來沱江邊，逢人呼翠翠。此聲無人應，墮向東流水。
五采生奇石，為榜先生靈。靈前沱江水，終古何青青。
中夜醉吹簫，有聲無調曲。此是自家心，本不要人讀。
嵐影時開合，依稀徑可尋。林間初過雨，蛩響潤如春。
山寺已無鐘，四壁空如蕩。且滅床頭燈，好聽秋蟲響。
古寂漫空山，蛩螿墮渺莽。偶爾鳴一聲，似作秋心癢。
遠聽犬聲吠，啟門彌天霧。微風灑然來，竹露下如雨。
我攜滿天秋，來與先生對。古今都不存，唯有虛無在。
異鄉寒覺早，故國信來稀。秋風江上望，一雁正南飛。
朝見一枝吐，暮吟疏影寒。亭亭不解語，助我青毫端。
荷花間紅白，啼鳥聲高下。不謂北來塵，得此江南夏。
佳節近天涯，更無酒與花。可憐霓管好，細審似年華。
空山歸晚釣，流水自川回。有竹聞相訪，紅窗帶影來。
月驚寒水動，人入夜香行。涼露歸來處，臥秋村犬沉。
孤煙凝幽漠，衰草歇吟彈。獨立黃昏裏，心神入水寒。
華城鳴遠炮，寒樹聳孤洲。寂寞清涼地，人塘兩對酬。
高塵平舊牘，冷壁對空池。故人如相憶，寄與落花詩。
枝遠橫過水，風巨欲招天。天紙洞庭墨，詩與兆人觀。
高枝鳴好鳥，草坎繫閑牛。春色何須問乾坤一酒壺。
短壁經硝蝕，斜陽在小庭。越吟何所屬舊屋有新人。
向是殘垣草，今過園值開。欄邊遺舊瓦，寂寞望高臺。
高天何所有唯我與長風。長風本不至，狂夫喚與從。
在水尋蝦友，在山安鬼鄰。鬢邊拈落葉，還勝對花人。
大江橫索漠，孤鳥過秋蘆。乃在無事者，空然立荒丘。
此去幾時還，風回白鷺灣。兒童不識別，折柳學揚鞭。
橋南觀送別，鬱鬱草未秋。別者猶自可，觀者淚雙流。
詩客語天真，還須刻玉心。山泉經百轉，出瀑始天成。
疏花點塗側，遒枝占石陰。翩來雙鳥淡，不是世間禽。
西風吹葉落，南浦送行人。白酒難留客，黄花不當春。
卞和三獻後，不復見斯人。探得連城璧，歸時正及春。
京山雖百里，何以慰吾人。乞取蒲葵扇，持歸作小春。
老子方丈裏，先生缾鉢間。須將爲實用，過後沒機關。
幾被紅塵誤，潛欣玉宇開。主人賢若此，款待故人來。
月下一壺酒，故人於此同。故人今不見，明月又成空。
山腰一石窟，其深不可計。靜聽水潺湲，流作澗聲細。
雙螯才映筯，一勺僅盈甌。未足多沉湎，聊堪小拍浮。
我心似卷葹，抽去還復生君心如去葉，逐水不回程。
詩人刺哲婦，老氏戒佳兵。何此金湯固，長存粉黛名。
東平佳公子，好學到此郎。別去今幾日，結交皆老蒼。
物性不可奪，葵藿傾太陽。爲臣茲取節，萬古有餘芳。
蔚蔚傲霜葉，亭亭綠池畔。莫言盈尺材，要是淩雲幹。
繁枝喜刪除，勁節見獨立。灌溉未逾浹，新筍已戢戢。
得名固不誣，對植近庭廡。葉綠带寒烟，花繁泣微雨。
移根近軒墀，不使衆草沒。會見黄金英，泛我杯中物。
鑿石空其中，貯水凡幾斛。淵渟或可鑒，童子慎毋觸。
水闊疑無路，雲深僅有山。兒童划小艇，出沒稻塍間。
飯飽雲巖粟，茶甘碧澗泉。我來無一事，危坐聽山蟬。
下蔡嬉遊地，春風萬杏繁。誰家堪繫馬，青壁竹籬門。
花靨誰名鎮，梅裝自古傳。家家小兒女，滿額點花鈿。
山谷誰能繡，華堂得此名。春風無轍迹，紅紫自敷榮。
亭下一杯水，澄泓如有容。不因求得雨，那信有神龍。
已涉艱危地，方能處燕安。人間不可忽，須向靜中看。
瀟洒獻公房，幽深古道旁。山形半環小，池面一奩方。
山氣與湖光，四時足殊秀。我識軒中人，是爲益三友。
山氣最佳處，卷舒晴晦雲。心潜帝鄉者，願作乘彼君。
密密萬山重，一派哀湍瀉。此志入瑶琴，當有知音者。
峰迥石路轉，足可娛瞻聽。其中如有屋，便是醉翁亭。
文殊駕獅子，普賢跨象王。新來一箇佛，騎馬也何妨。
神文秉周禮，廟樂奏九成。當時夔一足，不待魯諸生。
嘖嘖鵲噪屋，愔愔蛛網門。我來九頓首，生氣凜如存。
堂堂古遺直，心嚴貌無華。人見不嫵媚，何以娛大家。
樸蔌復樸蔌，何以棟我屋。風雨莫輕摇，南山無老木。
有酒當自醑，有室莫共處。古今一丘貉，何能坐飛語。
夢回四賢篇，長風吹人醒。嗟哉不我見，淚與秋露零。
百代無幾人，九原何可作。不必溫御史，解令君膽落。
寶元乃多故，公時總戎機。胸中百萬兵，要取橫山歸。
公歸今幾時，遺懿何斑斑。公議要難沒，言波可懷山。
我心不可規，滔滔誰與游。向來秉大雅，今復成一丘。
昨浮枉渚水，今上枉人山。想像雲深處，先生獨往還。
久旱逢甘雨，他鄉遇故知。洞房花燭夜，金榜挂名時。
枝綴霜葩白，無言笑曉風。清芳誰是侶，色間小桃紅。
院落沉沉曉，花開白雪香。一枝輕带雨，淚濕貴妃妝。
暖日淡朧霞，林梢噪晚鴉。遊人何事喜，頃刻是山家。
其外殊潔白，俯風臨清流。其中乃貪穢，盡日魚蝦求。
啼禽通夢寐，芳草過比鄰。暖逼花期促，愁牽酒量伸。
去就慙雲雁，浮沉羡海鷗。妄心花片落，豪氣柳枝柔。
韶華千戰盡，功業萬言休。繫馬人何在空江碧自流。
斫破夜叉頭，取出仙人掌。鮫人滿腹珠，鮰魚新出網。
芳草遶池綠，天涯人未歸。春來更消瘦，渾欲不勝衣。
微雪落冬泥，冬泥無所知。我心有所慕，如雪隨空池。
嫋嫋中天雪，盈盈難自持。我心豈欲墮，奈此歲寒時。
細雪何柔弱，我心久憔悴。願君試掬之，化汝掌中淚。
朔北雪如鐵，江南如水柔。我意堅且牢，我心弱欲流。
雪冷不可觸，觸雪溶何易。請試撫吾心，毋為寒輕避。
蒼蒼穹廬下，立足竟何地心如粟芥舟，簸蕩蒼海裏。
一春喜反覆，四時遍已嘗。卻恐韶光速，青鬢即為霜。
春陰聚蕭窗，窗裏幽人臥。誰家無花樹，忽落去年果。
夢已如花去，留此青青葉。所幸未秋霜，猶堪百日色。
我年已老大，我心何不老。嫩若初春葉，不禁寒風掃。
洋洋東去水，兀兀岸邊石江水去無情，子何佇望極。
清荷欲相喚，未語先紅靨。獨行花邊人，敢更相交接
自慚污穢身，忍對蓮花色夜半花睡時，清夢來一瞥。
毋向山邊別，使我斷望眸毋向水邊別，使我淚雙流。
舟中有莫愁，水中有莫愁嫉煞舟與水，身隔暮江流。
莫愁來雙槳，蓮花如人羞。莫愁雙槳去，蓮花自生愁。
去歲莫愁樂，今歲莫愁老只有長愁心，歲歲來幽抱。
瓜藤鋪我側，玉盤托頂恭。問子何所獻曠蕩有秋風。
向暮誰堪訪唯肖契素心。不知人在否，遠遠看窗燈。
久扣不開門，來時月滿身。逢人猶細辨，或恐遇歸程。
蟾蜍辭世久，月色撫雲高。班中猶有酒，可以醉今宵。
澹澹清光落，蕭蕭我意同。他年誰可料，飛入廣寒宮。
蒼蒼華容野，落落雲溪峰。相望不相見，各在夢雲中。
大鵬稀有鳥，鎩翮兩相嘲。一酌汪然酒，此世遂蓬蒿。
二鬢蒼蒼矣，餘生可知乎。相逢猶能酌，百歲當有餘。
青年看已盡，功名念久非。結廬秋山裏，不遠在將來。
連枕春衾裏，並膝舊夢間。七載言難盡，十年尚可看。
送我囀何曲，病中有故吟。此曲無今古，離會豈悲辛。
映月二泉古，盲炳藏一墓。交光射餘輝，相看我與汝。
初日曈曈曉，吾車已可行。留子車塵裏，遙遙斷眸睛。
孤帆如鳥去，花事契春來。毋折垂楊別，使我淚盈腮。
留詩與君別，攜我未盡懷。獨向車窗裏，惆悵與誰諧。
憂世成逃世，傷生盡此生。微軀如片雪，飄墜海滄冥。
少年歡志壯，近歲悲時遷。嗟今心已木，悲歡兩並難。
所慕不可得，一歲窮凝睇。回思所慕何況更無意義。
我為酒所醉，相見不能視。依稀去年顏，恍惚猶然是。眾賓紛雜遝，欲語多隱避。安能避囂喧，貼膝道深思夙昔會朝歌，少年不曉事。夜溺華胥鄉，日逐繁華子。回首茫然空，時序迅流駛。一歲或一見，如隔天與水。一飛蒼旻鴻，一遊深淵鯉。豈如南湖邊，相共踏芳芷。時指豌豆花，對眼青相似更減鄉居情，夜半披霜至。爐火生烈暖，語笑樂無止。行行各長成，于歸聞已字。倏忽四年還，牽衣有童稚。將賀天倫歡，一語悲酸齒。清桔植淮北，鬱悒豈得地。枯槁難自哀，人生由命使。婉轉生相憐，我亦久悖世。兩對心何堪，各向二毛指。我日趨衰頹，子莫更沉墜。勉力為斯生，強與世爭峙。百載儻回眸，各毋忘彼此。
淒鳴如不足，更傍吾身飛。我若能歸去，安用子相催
有家不自惜，能去復能回。無家如你我，始解苦思歸。
秋聲細細來，似與人耳語。夜深聽不得，月色臨孤樹。
蒼山斑紅紫，水影留風形。垂釣空山裏，一禽嘖嘖鳴。
黃茅禿如頂，雲溪秋欲深。與子攜筇杖，並作山中人。
水落石都出，暮景平蒼林。濯足深秋水，其寒自在心。
斜陽守西側，疏柳立塘沿。聞有雁聲過，偶爾向天看。
明月輝一丸，秋空剩一碧。我攜一卷書，醉臥溪邊石。
遊魚久已靜，月色撩波光。我自夢中醒，啼鳥時一聲。
風眠松樹端，寒露自垂落。漸聽村中雞，人倚清塘角。
日光淩東山，塘霧漸如洗。浮世來繁華，獨向深山裏。
黃花期日盡，霜花勢正高。莫指冬風冷，明日遂春潮。
捲捲黃葉落，蒼蒼暮影遲。扶醉西風裏，明月上秋池。
飲酒讀史記，狂快更無倫。百萬兵指嗾，一叱如山傾。今年復共酒，小觀金庸文。橫劍行萬里，所擋隨摧崩。兩較今昔感，皆足壯平生。簾外蒼茫雪，飄落正無聲。
時勢捲蓬跡，舉世狂無形。清者已泥溷，濁者早喧騰。古人誰存者卓卓剩淵明。愛此雪尚白，不惜千杯橫。醉餘北窗下，悵撫無弦琴。
秋菊已經霜，志更與雪永。豈必入春庭得雪心遂允。相攜共雪飛，兩潔須誰問。
十年磨一劍，鋒刃如霜瀉。小試皓蟾蜍，斫鐵如泥垮。今更何所用，舞助淵明斝。
葉生風聲潤，葉老風聲幹。萬荷搖落夜，惆悵想江南。
佛曲信颺飄，明月生滄海。上下兩空明，一舟自欸乃。
冬暮尚獨尋，深寒入骨刺。鳥舌競鮮新，似知春將至。
大雪正緩飄，態如閑行者。眾鳥相逐飛，歡聲浮滿野。
山帔蒙霜頂，跏趺巖石中。夜寒虎痾痒，林静月升空。
掃徑偶停箒，幽懷凝佇間。暮樵迷向背，餘響答空山。
數峰横杳靄，空翠疑有無。落日誰同看，啼猿我欲呼。
新晴收雨脚，宿霧隔花身。睡美不知曉，啼禽解喚人。
舍南一曲溪，春漲半篙水。去作落崖聲，雪花濺山翠。
墮薪行且拾，愛此林徑幽。偶坐攲斜石，忽逢清淺流。
明白菴前路，辛夷樹已花。竊香知犯律，匹練墨翻鴉。
棐几自香滑，寶時一開道。根根九連絡，清境更壅培。
室空無侍者，唯置一匡牀。萬事俱衰落，但餘常寂光。
身心俱寂滅，想念亦紛紜。此是維摩老，無生不二門。
我心若有生，夢境堪把玩。目前今洞然，底處藏憂患。
雲門達法空，玄沙見根蒂。兩翁脱生死，一味多爽氣。
心光本無礙，慳貪空蓋纒。一切但仍舊，自然常現前。
靈源坐癡兀，萬事付天真。何事禪和子，相逢礙塞人。
臨濟十世孫，泐潭克家嗣。一唱主中賓，不容留意地。
本色出家兒，機輪盤珠走。須學老華亭，用處無滲漏。
如来功德力，內外悉清浄。念起勿随之，自然心無病。
形與佛祖等，道致人天護。戒浄福人天，心空同佛祖。
石火機鋒上，那容著意根。透情名出世，離念是知恩。
瑞鹿吾所慕，勇决敢不勉。夜来歸夢清，疑在啼猨巘。
老去一菴深，聊將自浄心。要當酬佛祖，終不負叢林。
歸路山花發，欣然折一枝。動容揚古路，不墮悄然機。
哀蟬滿風聽，草樹初茂密。空齋有奇事，屋角寒藤入。
客来理清言，客去依蒲褐。道鄉知不遥，髣髴見城郭。
希夷登嶽頂，與子相追随。天風落笑語，想見對談時。
子從兩人傑，此遊真勝緣。他年傳故事，一葉共湘川。
遥知歌座中，随意吐十住。海門妙蓮華，應逐談詞吐。
我菴無量相，泯迹變清思。覺範如新故，空華今盛衰。
松下朅来見，依然冰雪顔。未須驚世故，且復卧看山。
高誼今照人，劇談舊驚座。别来如許久，一見千愁破。
無生師子窟，僧寶光照夜。我如龜六藏，一菴聊作夏。
千峰夕陽外，空翠揺煙霏。終古無求處，相看一笑歸。
相見自完全，分明透語言。衲僧猶聽瑩，入户不知門。
道骨清如玉，閑拳瘦策時。鈍根并鶻眼，到此自分岐。
此堂常說法，亦是主中賓。無地容啗啄，緣渠徹骨貧。
睡餘供潄盥，齒頬带茶甘。兄弟知家法，從教鶖子慚。
倦依蒲褐坐，脱體露全機。曲篆風窗細，煙横一縷微。
擬心成剩法，况復更随言。試憑堂中几，閑看窈窕門。
智識不到處，言詮路絕時。欲藏還露骨，叶带更多歧。
瘦容無住著，舉手評来賓。不是無言說，雖窮不諱貧。
夢裏尋音響，教休定不甘。忽知眉蓋眼，開著替人慚。
言語皆爲病，全提却物機。更無遮掩處，兀坐笑微微。
經月得樓颼，頭懶垢不靧。樹間一梳理，道與精神會。
痒處搔不及，賴有童子手。精微不可傳，齬齒一轉首。
呿口眼尾垂，欲噴將未發。竟以紙用事，快等船出閘。
耳痒欲拈去，猛省須用。注目深探之，疏快滿鬚髪。
披雲斵奇峰，稍稍墮危峭。百年能幾何，萬事付一笑。
方經脱手春，又復送餘熱。懸知到故山，定與秋風别。
故山久不歸，田園廢耕鉏。但餘玉澗碧，依舊繞吾廬。
吾廬亦何有，草屋八九間。牀頭挂濕水，枕上見他山。
夫子固真亮，剛勁如何遠。玉骨定含秋，出語便清婉。
西齋君去後，别緒亂於莎。乃知長笑語，始奈客愁何。
我詩水清淺，隻鵠浴不煩。君才正豪邁，霜足擁華軒。
門前短石橋，日日送君過。歸来院落間，還作北窗卧。
一從秃毛髪，萬事成乖阻。貪食等饑鷹，酣眠如飽虎。
與君游戲處，箇中無悟迷。冰華来脉正，不獨是曹谿。
君家清癯生，風姿極孤峭。我欲爲傳真，世豈無笑笑。
笑笑解衣處，酒後耳先熱。筆端走精神，葉葉無差别。
汪郎工筆耕，萬卷供犁鉏。我方買牛具，賃屋鄰子廬。
胸中有奇趣，詩成談笑間。往来無一事，城郭似居山。
曉庭蒲葉翻，天涯歸夢遠。尚記泊舟時，隔水桑婉婉。
月華潑空壁，露顆壓庭莎。哦詩欲仙去，無計奈君何。
雖住城隍寺，而無迎送煩。清風如有素，時復到南軒。
南軒絕低小，亦無佳客過。相看兩無言，徑作對牀卧。
詩狂欲發言，因此難韻阻。君看短後兒，掉臂搏怒虎。
暫借人間路，未達忽如迷。石門端不遠，歸思亂筠谿。
怪君巋如山，詩句最奇峭。此篇如縛須，爲作陸雲笑。
君馭秋風来，破我殘夏熱。方欣對榻眠，遽作虎谿别。
曾約還康山，披簑共春鉏。東林縛我屋，西崦置子廬。
百年駒過隙，世事撚指間。誰能脱秃帽，從我歸故山。
公詩如淵明，語直氣益遠。此篇猶可人，幽趣更清婉。
佳人如美玉，華裙似春莎。百年被束縛，奈此青山何。
所居遠城市，已絕送迎煩。賴有隔橋子，時来過小軒。
静聞鬭牛犇，閑數羣蟻過。秋風拂庭槐，枕書欲酣卧。
與君居相連，長恨笑談阻。作詩歌追蹤，人笑學畫虎。
思澀不自勝，援筆真欲迷。那堪屋漏雨，供此不盡谿。
大江自吞空，中流湧孤山。欲取藏袖中，歸置几案間。
太平無事僧，死時是今日。逢緣不借中，無間功不立。
幽軒如鏡净，峰好嚲雲鬟。不用稱叢秀，爲君名照山。
野僧自是閑，不復知閑味。譬如菴中人，不見菴外事。
昨夜中庭樹，陰寒葉上稠。今宵掃疏影，寫出十分秋。
雨洗詩魂健，梅梢月色新。遥知愁絕處，對影只三人。
雅志在丘壑，不甘絲竹圍。摩挲林下石，忽憶釣魚磯。
爽氣諸峰曉，閑心古井波。小樓新得句，清絕似陰何。
生死鏡中像，非面亦非鏡。像既無起滅，心豈纒垢浄。
不了號無明，了知名真智。如人因地倒，而起亦因地。
木頭與碌磚，抛出無巧妙。無實法于人，即是我綱要。
句下無活路，知渠見處偏。君看珠走地，不定始知圓。
萬法如有功，夢事應存體。但知一月真，寧許墮非是。
既了超四句，自然絕百非。電光石火上，不許更追維。
毁譽不入念，方知心已空。魔宫并虎穴，還與道場同。
問訊跛挈師，汝今亦知有。棒打不回頭，乃爾能掣肘。
老虯出江黑，層幹風雷蝕。揚袂拂松濤，雷音震佛國。
苔階暮雨濯，割涕挂簷角。遠槳蕩煙汀，離聲未堪學。
俯影魚龍穴，雲沙拍崖裂。雕欄憶春風，總是河山缺。
壁猶百丈青，情關三分策。庵草任風流，鐘磬無尋迹。
莫道石無情，更有無情物。分合本天機，何觸雲根發。
曙清襲頹目，夙夜豈在公。十年看行篋，塵冷秋夢中。
觥籌若方息，晦重猶未已。思留朝雲住，風舟卻難止。
頌聲徹良辰，變風希盛世。章句累萬言，子曰唯三字。
它山石巍巍，或有不死藥。於今置周行，誰爲聽振鐸
都門霜鼓急，聽鴉噪枚條。漸黃狗尾草，盈把可續貂。
朝花待誰拾，人閑犬逍遙。田田見蓮葉，已凋綠綈袍。
燦若看招搖，何憂士不遇。不遇且還歸，中庭與天語。
危樓任雨摧，霓影看欲碎。一聲聽鳴笛，零亂渡秋水。
新寒入舊鬢，南暄尚餘衿。軒牖聽灰鵲，淒聲試瑤琴。
去時草碧庭，歸來止半青。閑花賞已足，一謝慰生平。
雪疇寒光積，鳥隱空密林。高屋風色亂，安有清正音。
史實不可改，史觀增歧惑。塋草憐詞臣，朝夕弄顔色。
亡胡哭陰山，得喪今猶惑。彼蒼造文明，消長無憂色。
在天一身潔，在地一團泥。原是無魂物，焉能與梅齊。
渾似波旬舞，頗疑莊生蝶。還持掌中看，瑩瑩幾點泣。
大風旗欲坼，割面復割心。舉目曈曈日，煦然照宮深。
南溟歸未得，槎聲戛然止。焉取海中磐，一舉碎心痞。
丘壑失參差，心塵或與滅。卻看掃園人，曾幾惜冰潔。
紛披望來途，三十三天疊。不因愛秋水，何沾美人睫。
士女賞清時，嗇夫憂年獲。歲暮數濁塵，幾日這般白。
枯杈直如箭，枯葉射人面。永巷行徐徐，聞笛覺塵遠。
妝柳金與碧，漏於光之隙。此景焉得久，良辰寄如驛。
夜蛩聼唧唧，意馬走騰騰。相視數珠淚，無言一豆燈。
高屋風蕭蕭，鄰牖燈寥寥。冥鴻聲盡處，樓叢影若搖。
街市宿冰積，微陽敷冷廬。相逢人不識，惟聽犬相呼。
夢囘雨足乏，軒窗曙涼洽。赤旆垂溟濛，時時拂泥凹。
涼穹輕勻蠟，瓊靄鼓閶闔。思看平蕪遠，移花開樓闒。
香堤繋蘭棹，應憐蒹葭老。陌上一傘青，翩揚去遠道。
禽喧夢覺起，煙闕藏海市。皇居盪以沒，浮根安所繫。
喜剪堯年韭，更賞陶氏菊。京口風月好，中宵吟未足。
我作聖跡詠，君立阿含筆。般若有神通，萬法同歸一。
看看一意慵，宵中疑被酒。下床不唤人，钗子枕前后。
帘钩簌簌鸣，衣带纤纤弄。想是寻不来，分明有残梦。
开落瓶上花，消息炉中火。犹怜初睡时，添香理花朵。
萬壑搖蒼煙，百灘渡流水。下有跨驢人，蕭蕭吹醉耳。
出門思遠道，悠悠向京闕。已望淮陽城，猶看虞山月。
朝辭漂母祠，暮向黃河泊。關山篴一聲，行人淚雙落。
柳嫩風摧綠，花嬌雨妬香。欲憑羲馭緩，莫遣負韶光。
檐鵲矜巢噪，桑鳩喚婦鳴。客愁饒餖飣，牆外賣花聲。
畫舸便春漲，驕驄惜障泥。歸歟何所愜，烟柳子陵溪。
北斗寅初建，東郊氣乍迎。土牛敦歲事，綵燕動春情。
簫皷迎春至，烟雰向曉開。棠陰聽訟罷，菖葉勸畊來。
令節年光換，和風春令行。野塘初變柳，幽谷未遷鶯。
下馬看詩句，回頭見佛桑。可憐空姓字，留與木根長。
嶺高無所見，泉冽不堪嘗。獨有埋雲樹，六月行人涼。
矗矗萬琅玕，風枝带露寒。何當傍金闕，天子御樓看。
茅軒有何好，小駐客心寛。始覺安居樂，無如行路難。
射獲原非虎，圖看未識龍。古來除夢卜，真得幾英雄。
至寶人所祕，感君輕暗投。還君祝君富，不是薄隋侯。
病憤無憑寫，翻然試一來。誰知丘壑性，疇昔斗牛回。
無心曾出岫，倦翮早知還。爲報長安使，休尋海上山。
七年溪山北，頗自愛吾廬。人生真寄耳，何必賦歸歟。
客欲談世事，詞鋒若戈矛。我已夢爲蝶，咄哉爲罷休。
新晴快老讀，斜日在遺編。吾非求甚解，會意即欣然。
萬事休杯酒，高情誰與論。寄語問安者，謹勿過吾門。
不知月欲落，但覺衣生稜。夜深誰是伴，相對祇孤燈。
好雲停屋角，初月上浮圖。坐聽一聲雁，庭空秋有無。
寧為階下草，莫作樹頭花。腐草不飄零，花飛離故家。
綠葉從心起，冰花寂寂開。平居如水淡，怕有俗人來。
灼灼瓊光潑，融融春氣漫。無人會此意，飛雪上高欄。
有夢說沉淪，風雷不可真。但知寒漠下，滾滾遍黃塵。
今夕無顏色，故城多暗雲。我心之絕想，欲作雪繽紛。
西涼新雪下，天地起清魂。半樹紅梅側，零星碧血痕。
晨天藍欲盡，星子隨之泯。獨此杳冥中，有風淒與緊。
人說深寒近，欲將風雪蘊。此風多古愁，此雪多今憤。
魔風長夜峻，物象為之燼。吾意感中原，星霜唯一瞬。
雪後綠梅疏，深寒中自問。怦然復惘然，觸得風前韻。
殘日淡流金，小城風漸遠。零星燈火前，心倦無從挽。
天地歸於夢，夢之不可觀。喟然而靜默，呼吸霧中寒。
紫藤花落了，顛沛復歸還。恍惚孤音裏，做驚心一般。
我今臨大夜，一覺立千年。曠劫之生滅，不聞天語傳。
森然子夜中，山與海沉遠。更起鬱然風，吹今生繾綣。
沐寒春色青，微雨淡紅傘。一瓣杏花過，影隨風緩緩。
傾城夢欲低，影與光無限。隱約夜來香，風中之苦楝。
所看愛與傷，花下精靈衍。所得幻而空，唯風痕淺淺。
螢螢在草叢，微緲星星散。因風離亂時，落花於彼岸。
深院舊苔痕，蒼青如夢幻。誰知子夜中，成晦無天晏。
隐约白丁香，菲菲墜而顫。年來抱碧生，與子似初見。
空庭忽細雨，沥沥在芭蕉。一片天然碧，千生不得消。
悲結森然夜，於心縹緲聽。虛空如舊我，失落一流星。
餘香寂寞過，殘像渺如歌。世界風之末，君還愛我麼
燈色忽明暗，魂靈如細沙。隨光線交織，悲與喜交加。
世塗足趨競，野性惟閒散。卧聞風雨聲，更覺江湖遠。
能詩老工部，好鍛狂中散。相望千載間，未覺風流遠。
羣山盡龍蟠，十駕客駑散。嗜酒愧陶潛，過橋煩惠遠。
誰使海棠落深紅雜淡紅。歸心亦如此，不忍問淒風。
遠山新黛色，雨後紫煙濃。識得蒼涼意，風中第幾重
勁節風霜日，平生忠義心。誰知身死後，寸墨市千金。
新月古岑風，荒戎起羅嗊。誰人識碧痕偶有微心動。
寒生淡日低，古木荒青塚。無語對天風，始知秋氣重。
入眼緋花夢，仍兼時雨送。深憐五百年，嘗與三春慟。
生之攜夢縱，偶與淡然共。零雨欲蒙時，新蕪碧無縫。
蒼旻多泣夢，無意吊吾邦。夜逐悲風起，吞聲過碧江。
空冥風定定，流韻染清霜。乞作凝香句，任之共渺茫。
無心非滅想，深杳思迷惘。寒雨落花時，獨生兮獨往。
櫻桃花欲消，淺淺著纁絳。一夜影隨風，夢過青石巷。
莘野溢初寒，滄波漸悲愴。黯然記得麽曾有晚風唱。
碧水得風時，新蓮任採之。但知來歲裏，誰復過秋池
五載客河關，塵沙滿領間。扁舟下清阪，眼底是淮山。
夢覆三千里夜歌聲漸微。春初寒未定，落在淡黃衣。
笑語三關去，扶持萬里歸。情知是同載，爲底更霑衣。
江水去無邊，江樓思渺然。西風掛帆席，一一是歸船。
清虛無我意，何甚與天淒。露下風絲碧，泠然一月低。
伊將無夢矣，夢後苦心起。似者一紅蓮，終年苦心子。
臨溪吹雨來，彼沚多蒼葦。猶似古歌聲，憶之心悱悱。
春風去也回，一望青青薺。淡處欲求心，心隨夢相遞。
寒徑無新翠，蕭疏多古意。淡風猶自由，不與塵絲議。
於生識六塵，一味知其味。隨影看秋風，者般諸子謂。
于世起陰曀，乃知心已蔽。高寒過百年，不復有天霽。
御風之夢初，夢不夢何如。能不能隨我，作三分懶疏
野有碧青蕪，晨風淒以途。不知風裏夢，寥落爲誰嗚
荼蘼莫再開，開也彌空舞。無處識渠心，盡看零落苦。
清思消不去，又起花陰處。一起一飄零，只隨花夢與。
夜影流寒露，微風隨夢度。何人思黯然，可奈秋聲駐。
細雨灑空庭，夜歌如有悟。平明木葉飛，秋氣盈于路。
寞落三分骨，微霜一夜偕。星流欲重看，寒影到前階。
風色隨雲暮，新城夢雨摧。蒼茫一相望，山遠淡青灰。
澹日無心矣，蘆花隔水開。夢隨寒意看，零落滿荒萊。
蘆管有悲聲，聽之多不解。難爲夜夜吹，鬱鬱與風灑。
嘗聽亙古歌，忘卻吾心改。結作颯然風，歸於千百載。
白日匿其蹤，西風於度外。蕭蕭林下歌，變幻知無奈。
今夕隔南沙，海心斜月掛。肆乎銀浪來，卷我思君話。
天末盡寒蕪，荒雲之曖曖。夢過又百年，隨此嚴秋塞。
江邊問舟子，潮落幾時回。野店無燈火，還須明月來。
帝業隨時盡，將軍有惡名。英雄何處覓，天地一書生。
滿目垂新綠，微行不動塵。花間雙戲蝶，撲落一枝春。
開來香寂寂，歸去葉蕭蕭。露冷侵羅襪，中天霜月高。
曲水扶桑接，崇山瞻仰同。知途須老馬，上國有真龍。
據高懷遠志，把酒讀松風。木落河聲壯，天長夕照紅。
林陰偏種竹，露冷不栽花。十畝松間月，分將棲暮鴉。
石畔溶溶月，流雲處處家。萬山深雪裏，消息只梅花。
空谷籠煙碧，寒梢吐氣長。美人明月夜，睡起舞清光。
震澤巡龍地，清流帝子鄉。年年春草碧，誰與問瀟湘。
自然歸正道，妙悟出天真。不信蒲團上，修成佛樣身。
造化由心造，來生實此生。接應非我耳，雷電亦無聲。
雨過嵐翠滴，峰正夕陽紅。景住行人去，萬般色皆空。
有路難爲徑，無花卻是春。溪亭鼓琴罷，不覺有來人。
名花非有種，富貴本無常。難得呢喃燕，來投舊畫梁。
野樹如荊棘，花開亦領春。相隨流水去，尋個識花人。
野梅應有主，野水去無痕。借問梅邊鶴，酒旗何處邨。
山梅生野性，交影覆崖阿。幽處無人識，花開寂寂過。
微月墮平湖，香寒夢猶冷。移舟尋月去，搖碎梅花影。
空江懸海月，秋拂袷衣輕。雲淨天如拭，潮來一線平。
夏山安似鑄，傑木結重陰。夜深風雨歇，萬壑起鳴琴。
地僻道非孤，曲高聲自獻。興來力一揮，山色亦稱健。
巖穴神仙宅，山門向嶺開。時橫雲作鑰，怕有俗人來。
天地應憐我，遺留鉅力神。定須憑國手，神妙與傳真。
任峻我須上，更高人亦行。神仙雖已往，咫尺是蓬瀛。
猿猴嘗學禪，立德固堅久。能乘獅子遊，不爲獅子後。
山露濕吾履，山風吹我衣。白雲褰舉處，依約認崖扉。
山雞化爲石，錦翼已成藏。俗類休爭食，吾心不爲粱。
明月一尊酒，清風萬卷書。南山山下地，終欲卜休居。
白雲滿巖阿，松聲亂飛瀑。中有餐霞人，悠然絕塵俗。
危疑欲墮石，蒼然曰米拜。吁嗟千古情，石在米亦在。
隻影寄空館，蕭然饑鶴姿。秋風北窻來，問我歸何時。
萬山飛不出，有屈向誰伸。寄語絃歌宰，留心且爲民。
返照临高阁，寒烟澹澹分。空城何所有，一半是匡君。
天风争顺逆，人事有参差。昨我停舟处，知君得意时。
四壁無圖畫，推窻盡簡書。真吾何所寄，深處樂如如。
十家來負郭，四邑入提封。雙水碧一色，群山青萬重。
月色皎如許，其如無酒何。從君覓一斗，午夜泛金波。
久留舒子國，慣作北門遊。山遠三峰出，溪長二水流。
金陵與廬陵，俱出白鷺洲。相望萬里江，中同二水流。
開元天寶間，衮衮見諸公。不聞張與許，名在臺省中。
人言春事已，我言未遽央。試向後湖去，菰葉如許長。
雲洞看雲坐，月巖和月留。元來是野老，強喚作知州。
重湖浪正起，支川舟不行。急雨夜臥聽，顛風晝眠驚。
馮高覽章貢，登樓見吳楚。帆遠行盡山，江長流入霧。
嶺近山相屬，江通水不流。無雲方萬里，有月正中秋。
昔爲郡下客，曾借水邊居。秋水月爲晝，春風花作廬。
林依玉照遠，雲爲石盆留。春色年年好，溪山事事幽。
黛色如回日，煙光盡帶霞。不知揮灑意，沉醉綵毫花。
落袖紅知白，沾池重更輕。隔堤斜日澹，織月較分明。
入夏愁無雪，先秋便有風。幾堪特贈意，飄泊笑行蹤。
寂寂舞簾前，悠悠去遠天。不妨團扇在，樓外聽吟蟬。
煙如護架紗，風作并州剪。一夜盡裝成，是誰香淚染。
清居愛泉石，似此亦怡然。洗耳還高臥，巢山未費錢。
十四學彈箏，芙蓉旋雙頰。對鏡憐如花，緣何笑桃葉。
按拍坐君側，珍珠一綫長。歌喉本鸚鵡，贏得作鴛鴦。
出門人見郎，勿亂垂髫髮。儂自與郎梳，照以階前月。
蓮童雙眼低，面白與儂似。折花贈蓮童，是儂阿姑子。
繡帶雙行纏，臨階踏春草。風不展紅裙，阿誰知是好。
飲酒當盡醉，逍遙當及夜。西風送嫦娥，欣然面東嫁。
雨過雄雞啼，竹陰何柳柳。山氣日夕佳，陶然酌清酒。
清池開谷文，荷花對明月。閒看秋水篇，肝腸沁如雪。
劈荔水晶潔，折藕琉璃鬆。況復懷伊人，玉山坐松風。
祖龍欲東行，騎山度溪水。鞭之血肉勻，割與管城子。
高樓鎖翠微，仙子晚牽衣。時見山下人，往來如鳥飛。
每飲金龜酒，如游賀監湖。花下美人歸，霞起兒童呼。
神龍生九子，誰道不成龍。靈泉本在田，為雨疑乘風。
嬌娘委高髻，午睡籠碧紗。平疇曳春煙，其中香者花。
寒梅白如飯，嚥之淨腸腑。誰如金粟來，能遊香積土。
草風兼沙雨，依約渭河邊。昔人寧喚渡，絕唱頗清緜。
遥岑天南端，野彴垂楊下。蕭散策寒藤，綠雲復觀化。
澄江真皎鏡，短艇戲鳴榔。無復機心動，不驚鷗鳥行。
孤峰上排霄，羣木盡生意。持竿坐石磯，高懷在雲際。
複閣耿蒼烟，斜暉掛木末。卷帆何處船，危檣待明發。
寒雪盡垂空，玉色粲萬瓦。默默行五牙，鬱靄望黄野。
昔我遊山陰，雜花紛似雪。重来雪作團，遠樹皓已結。
山翁雪垂素，相逢乃傾蓋。同看艷雪舞，盡此威遲態。
借問佩蒼玉，何如煮黄精。古来澗谷槃，價自重連城。
馬疲如客饑，稅鞅文公廬。人好雪亦好，何啻射洪烏。
扶桑有玉書，鬱儀善相保。朝暾到頹簷，危坐填血腦。
西嶺障斜日，澄江來遶門。歸鴉千萬點，暝色入遠村。
燕坐修白業，焚香觀黄庭。清霄降真侣，弭節或見聆。
境静輪鞅寡，堦空絡緯多。蕭然正遐矚，脱葉下庭柯。
我初卧病時，桑麻翳負郭。扶杖延秋風，山川俱黄落。
寒温機中素，榮歇洞庭葉。發興鷗鳥行，風烟理舟楫。
平生老驥心，伏櫪端有在。華月生夜涼，南窗歌慷慨。
園中有奇貨，雨滿瓜芋田。一飽吾已足，望山思悠然。
結交何用早，士貴心相知。苟合殊真味，咄咄成乖離。
林廬亦云樂，欲語輙復已。取琴撫徽絃，妙不在宫徵。
沅湘歌九辯，梁父吟四愁。虚齋無一事，坐對楚江秋。
何處謁龍湫，烟霏帶巖渚。喚龍時起來，蒼生待霖雨。
枉渚映寒林，野航飛鳥急。不見康樂侯，衡門煙際入。
元子說陽華，巉岩不可家。此招吾已諾，不恨客天涯。
閤閤林鳩起，巡方舜舊遊。聲雖暨南朔，事罕記春秋。
昔作秦淮客，朱楼赋洞箫。白头故人尽，重上石城桥。
独卧孤篷底，长途此夜穷。殷勤解留客，惟有石尤风。
妖嬈破瓜女，爭上秋千架。香飄石榴裙，影落薔薇下。
牆外見鴛鴦，雙雙春水塘。歸來情脈脈，無緒理殘妝。
非道亦非律，又非虛空禪。獨守一畝宅，惟耕己心田。
花气惹阳春，晴窗晃镜尘。画眉啼彻曙，愁杀画眉人。
博浪揮椎處，惓惓報國仇。如何銷印事，獨不爲韓謀。
一副黄臺話，離離詠種瓜。都來三十字，救得兩官家。
盡道豐年好，停餐意惘然。離離洛都黍，莽莽建州田。
紫塞三千里，征夫去不还。帘前新月上，似为寄刀镮。
莫问尉佗装，千金岂在眼。请看马上公，何曾事生产。
眼底年光尽，家人真不来。西川兵火后，无复望乡台。
山到衡阳尽，峰回雁影稀。更怜归路远，不忍更南飞。
范侯渥漥種，出水已權奇。失身肉馬羣，俯首枯豆萁。
青山如故人，江水似美酒。今日重相逢，把酒对良友。
旦氣炯清明，曙色淡空凈。悠然見青山，盡見天地性。
烟雲亂晝陰，雨雹交晚風。道人定眼觀，祇與清曉同。
潮长波平岸，乌啼月满街。一声孤棹响，残梦落清淮。
怯把金钱卜，春残不道归。昨宵看月晕，枨触几重围。
柳色依山卷，樓陰傍水浮。孤舟閒嘯者，於世更何求。
糾蓼雲中樹，磷砰天外峯。柴扉堪泄泄，詩酒靜相供。
炎光未息夏，悲籟已鳴秋。何須問梧葉，客緒自悠悠。
燕天隨夏邁，吳地逐秋來。萬里家何處，四時候幾催。
愁含谿澗色，夢破雨風情。只為家思舊，翻成旅緒新。
黯黯侵魂點，愔愔入耳聲。那堪如晦刻，庭樹復雞鳴。
微雨逗芳華，悠然動百花。嶺南春事早，梅李競交芽。
三年梅嶺色，并作此朝春。留得東風舊，吹來百卉新。
夢起朝鶯喚，春先改歲來。尋芳忘竟日，對友肯辭杯。
湖平輕點雨，山遠靜連雲。望望迷煙合，水天何處分。
澄湖舒夜色，微雨藹朝情。東風乍相過，流鶯忽送聲。
梅使馳朝信，鮫人泣夜聲。千山俱素韻，一水盡淒情。
莫歌馮客魚，同鄙曹人肉。便作天隨生，杞糧而糗菊。
長夜空漫漫，白日可于于。卻笑寗牛角，不如莊蝶鬚。
時曬淵明巾，日捫子瞻腹。忽從南郭噓，嗒然形槁木。
月影來自天，江流擁酒泉。不須語客去，我醉即當眠。
一封抗佛骨，默祝開衡雲。卻飛潮海檄，暴鱷徙紛紛。
四明號狂客，紫宮遇謫仙。解龜得酒後，騎馬似乘船。
六年剛載震，頻夜夢維蛇。及茲誕阿子，居然弄瓦兒。
我懷本無惡，雖女遣余思。云何墜地刻，即我斷腸期。
不信顏比玉，翻成命如絲。燈前揮淚睫，促對可憐姿。
謂汝非我女，胡然十月私。謂汝為我女，不暫一朝隨。
汝母生鄰死，沉痛時未知。祇今懷空席，悽愴泣枕欹。
對此安能已，強顏作慰詞。更無詞可慰，祇有淚相吹。
愁煎終為恨，痛劇轉成癡。合眼中宵半，夢起哭還疑。
絲緒今千結，蒲腸復寸離。等彼風前斾，搖搖竟不持。
虹橋天際遠，影落晚霞明。風卷垂幽谷，依稀飲澗生。
沙平浮野闊，雁影應其清。瀚塞今初乳，何時霄羽橫。
晴空無一礙，雲鳥結霄鄰。自顧勞勞者，獨驅馬足塵。
獨鳥依深樹，孤雲出遠山。雙窺車馬次，何客最煙顏。
雨過青山暮，行雲濕尚飛。忽開峯外日，返照及征衣。
古道夕陽平，銜西送客程。客程無止息，明月復東迎。
篷開山獻綠，盃動水含煙。不用池塘夢，偏宜共酒船。
萬樹臨灘峽，秋聲出水寒。孤舟相對宿，有夢亦頻殘。
寸纜橫灘霧，孤篷沒樹煙。晝行觀逝者，夜泊得如淵。
曉鳥宿秋枝，連啼急水湄。歸舟難久聽，莫使去舟知。
舟僅容瓶屈，舉盃灘半沸。一灘酒一盃，恰盡盃中物。
巧鳥窺簾語，飛飛令客思。無情翻有意，偶對似終期。
抱得朱丝琴，临风弹别鹤。愁如江潮生，不共江潮落。
曉鵲求多舞，昏鵶不愿啼。羣情分所见，微物转相迷。
倉庚守候鳥，雖小繫春聲。最重農桑課，閒關士女情。
霜净金阶冷，虫吟绮阁秋。嫦娥明镜里，亦自伴人愁。
燕巧行霜怯，鳩新探雪威。相要圖暖計，聚翼向朱扉。
漫道鳩居鵲，真成鼠化鴽。春風容物變，萬族自喧嘩。
反舌何時至，乘春入帝都。啼鶯含憤恨，力小未能驅。
為羣非鷙種，告好亦鴆媒。不解諸禽性，難辭失伴哀。
野鶩終朝食，雲鴻竟日飛。無心分穢潔，何意較瘦肥。
下視逢鴟嚇，冥飛羨鵠過。謝鴟相勖意，因鵠遠虡羅。
草色愁鵜鴂，鄉心寄鷓鴣。不知春既老，竟與物為徒。
去日葵傾赤，歸時菊散英。登臨觀物意，來往較秋情。
總在秋光路，雲山異淺深。山雲將白盡，隨地繞秋陰。
晚山相對碧，殘照網秋風。秋色如煙緲，風林一望中。
心清秋許見，山遠暮能光。微著煙雲色，所思不可方。
貧因幾首詩，閒高一著棋。瓜田常嘿坐，不願有人知。
欢从京口来，侬向秦淮住。一夜暮潮生，分离不知处。
玉阶无人行，徘徊玉阶侧。皎皎明月辉，照见妾颜色。
焚香坐清晝，此心自如如。我知拙催科，考甘下下書。
我無割雞刀，乃當萬家縣。飛蝗不入境，感謝年穀賤。
桐鄉文章伯，我欲執鞭從。明堂選擎天，雲壑卧老松。
斗牛不能神，梟盧無好采。碌碌甘抱關，誰能媚時宰。
春花弄晴風，晝簾垂永日。公退卧黄紬，放衙頭懶出。
五斗雖甚微，偃鼠飲滿腹。大書歸來賦，有味數過讀。
援琴鼓流水，絃絕無知音。爲語逐臭夫，蘭芷生深林。
二亭巋然立，紫薇爲題顔。朝暉射銀鈎，偉觀壓海山。
訟牒如蜂房，未易談笑理。却思買扁舟，歸釣荆谿水。
壽親髮斑斑，綵服老萊戲。欲賦招隱詩，小山念松桂。
拜石人何在，孤城气逼秋。郊原禾黍尽，愁上稻孙楼。
落日临沧观，西风扬子津。峭帆何处泊，愁杀渡江人。
拨棹里湖去，连堤种芰荷。折来与郎嗅，香比外湖多。
喫粥喫飯過，聽風聽雨眠。莫將安樂法，容易與人傳。
泉隱甘無竭，人閑道轉高。涓涓清自足，休苦作波濤。
乡语忽惊闻，相看是故人。龙庭二十载，不识故园春。
湖光初照耀，山意轉氤氳。望望空明合，水天何處分。
连夜深山雨，春光应未多。晓看洲上草，绿到洞庭波。
曹肉終堪鄙，馮魚那可歌。三場喫不盡，一飽又如何。
與世真無事，齋心自可常。龍雷何處覓，物我竟堪忘。
敢作故園主，幸當花木春。東風曾識舊，為我歲華新。
嶺外春光早，階前氣色多。庭花知我意，呼類引陽和。
近識庭梅意，功成讓百花。芳為一歲斂，色與二陽賒。
臨風分巧笑，倚日共新妝。煙景無留色，青春合斷腸。
全身呈素質，滿面去紅妝。有意從人淡，何心令蝶忙。
見便道下見，碧眼明寸電。瞥爾落思惟，何啻千山遠。
壁亦何須面，禪床今拽轉。翻笑鈍胡僧，更不作一喘。
箇事本來如，風光滿帝都。酒樓春洞曉，盡現大毗盧。
處處是方便，此理幾人薦。不識雪峰球，錯認鹽官扇。
墜地原非汝，分形孰使為。未芽先委露，那得怨霜吹。
勝無良可慰，如幻亦何思。誰種傷心業，為渠出腹兒。
汝母生鄰死，安能向汝持。祇今衣裼在，空使血痕吹。
風音來夜葉，雪片掛朝絲。影響歸何處，淒清獨在茲。
野馬依空見，流星接瞬迷。不知形所附，孰使氣相吹。
初月銜西樹，微光寄遠枝。空憐長夜色，難假片華垂。
索索殘年緒，傷懷似遠思。霜雲一片落，相對轉迷離。
我念人間世，同茲一息吹。彭殤何壽夭，造物祇相欺。
夢回如有失，腸亂不堪知。阿子汝聞不，燈前百歎辭。
道心原古聖，佛骨抗時君。飛檄臨潮渚，千秋仰遺文。
老大稱狂客，風流遇謫仙。解龜同換酒，騎馬似乘船。
竹嶺分朝翠，蘭柴閉夕陰。鳥鳴春澗黑，人嘯月林深。
行步欹危叟，愛花復怕春。獨憑詩酒在，恕此白頭人。
松月虛窗夜，幽人獨往時。本無蟬冕意，且赴鹿門期。
漫翁愁獨醒，時向石湖秋。客醉知魚樂，魚歡為客游。
羚羊掛角時，箇事絕毫釐。既能通一線，方便有高低。
風動心搖樹，雲生性起塵。不明今日事，昧卻本來人。
生時水是冰，死時冰是水。若知無去來，只此兩般是。
禊日休臨水，春風合在山。山光無曉暮，為我獨來還。
冥冥天地色，縮縮古今情。所遇多陳物，誰能鬱化精。
春與春相接，風光自發陳。悲時成既往，適我盡皆新。
玄崿流新潤，煙林發舊華。襟顏姑一寄，涯角且為家。
風月同幽谷，林泉共小園。只宜招士隱，不足為人言。
山色看看翠，松風聽聽清。眼中無俗韻，谷內有禽聲。
分風宜密岫，穿月賴疏林。微照同幽意，輕吹中遠心。
西林懸細月，亦愛此松風。淡掃春蛾黛，含情獨向東。
秋魂無定止，春夢偶相持。夢斷如花落，從風不自知。
燕丹謀國事，田樊空自戕。卿匕一何短，王劍一何長。
鴻溝不可割，烏江不可濟。虞兮從逝騅，幸不為人彘。
策疲驅遠道，偶得憩高林。不解軒車至，喧闐盡此陰。
山泉自宜清，海水自宜濁。高深既已殊，濃淡休相學。
昭陽迎曉日，長信坐秋風。豈料詩書意，全為歌舞窮。
玉露團幽桂，黃英送綠荷。秋容無間歇，衰鬢獨如何。
花落歎叢孤，隨風莫漫徂。不念枝獨處，當念子誰俱。
玉兔銜初景，嬋娟又一時。西林何所妒，不肯讓蛾眉。
卑棲迷遠谷，微影託深林。自顧雙飛羽，常留一片心。
每憐紅艷落，幸倚碧泉幽。萍梗非前識，相要何處流。
陳思賦雒神，飄緲動霞津。當年不可並，千載孰堪鄰。
漁陽耳外聲，馬驛懷中淚。腸斷劍門鋒，何關花鳥事。
有山名石鼓，千古鎮南溟。大手不勞力，動時天下驚。
欲結愛山人，共了尋山債。未有買山錢，愁聞有山賣。
小雨濕春風，倦雲遮落日。不若叫風來，吹雲放山出。
一眼吞萬山，寸心貯千里。何日上歸舟，教人問春水。
殘雪領春來，疏鐘驚夢去。尚憶去年愁，孤舟繫江樹。
借問遼東鶴，歸來得許悲。浮生隨念變，何待塚纍纍。
寄謝西朝相，神奸古有圖。如何延客處，庭燎照豐狐。
千里作远客，五更思故乡。寒鸦数声起，窗外月如霜。
荒亭古墓南，远见车尘灭。墓前双石人，送尽人离别。
有酒赏重阳，无烦白衣至。恐惊邻舍翁，谓是催租吏。
忆昔亭前柳，分携曾系船。至今攀折处，犹是锁愁烟。
超然出稠林，無二無分别。若問勝林堂，清風滿庭樾。
君知妙高堂，何異妙峰境。向來妙高人，宛在妙峰頂。
云何常寂光，徧在一切處。元本住庵人，無來亦無去。
滃然集清冷，無厭亦無受。故此巖下池，予名曰無垢。
疊翠繞幽谷，清池鍾百泉。安知一壑雲，利澤浸無邊。
妙華出淤泥，定水湛然滿。上有清凉峰，森蒼映清淺。
古鏡懸大虚，摩尼珠五色。紛然百草頭，寂照照常寂。
定林在何許，窈窕鍾山麓。得非夸娥民，遺我障巖谷。
重重翠聯錦，一掩一回處。三徑踏煙霞，披榛自來去。
子真巖石耕，名稱動都邑。不比北山翁，銷聲寄禪寂。
朝見雲飛簷，暮見雲生礎。客至覓雲巢，雲深在何許。
千山秀回環，靈液走巖竇。清甘佇方空，可嚥不可潄。
西山屬黄岡，相錯宛如繡。倚杖立幽亭，歸鴻沒煙岫。
潺湲清音澗，便是偃溪水。長笑箕穎人，區區洗吾耳。
萬緣正繁興，當處即解脫。當知本來空，不受汝摩撮。
猗蘭轉光風，幽芳被山谷。悵望斷金人，同心不同躅。
穠華敢爭先，獨立傲冰雪。故當首羣芳，香色兩奇絕。
三徑屬桃煙，遙遙想寧極。終當珮飛霞，頡頏向空碧。
蒼陰羃杉松，延緣幽出谷。豁然天地開，八極啟遠目。
躋攀通幽徑，鬰密森松竹。雲雪正埋山，深林閟寒綠。
敬侯那易學，正自追農圃。平生老瓦盆，安用雕髹許。
嘉名追輞川，未辨茱萸沜。勿使斤斧侵，煙梢拂雲漢。
晹光出扶桑，照耀四天下。慧日破無明，蒙光失長夜。
峞峨古澗西，萬木集歸鳥。炎炎日流金，爲君除熱惱。
德雲老比丘，經行衆山頂。普光明法門，觸自無二境。
山腰發靈滋，甘美勝牛乳。應持供茶神，慎勿汙烹煮。
一泓貯清泉，百本蓊佳菊。長年汲芳甘，霜鬢倘重綠。
開軒面杉竹，冷翠搖清空。披衣水邊石，長夏來薰風。
亦知春已近，不畏臘猶寒。競茲豔陽色，明霞信可餐。
濃陰覆洞壑，勁節倚雲霄。不截緱山管，應裁碧玉簫。
寒雲起蟄龍，噴蕩空巖裏。誰知大地泉，化作蒼生雨。
獨立俯羣峰，千秋不改色。何似少林師，千年面一壁。
天畔聚羣仙，巖前秀芝草。中有對弈人，欲往從無道。
落叶满秋山，征人久不还。一声何处雁，应向玉门关。
朝来揽明镜，白发感蹉跎。毕竟无公道，愁人鬓畔多。
亲老偏为客，家贫却在官。百端俄顷集，岂独别离难。
歡愛並蒂花，儂愛同心草。美草無人芳，好花凋謝蚤。
門前三月雨，千樹柳成絲。長條不與折，那得綰別離。
亂風吹不定，折此楊柳枝。風情柳，柳絮逐風飛。
上馬出門去，玉鞭持贈郎。感儂珍意重，莫掛柳枝傍。
歡年十五足，儂今十四餘。不羨雙栖鳥，那憐比目魚。
东门杨柳枝，早晚遭攀折。今日是相逢，明日是离别。
万骑从天下，边人拭目看。长城无限窟，饮马一时干。
向來越溪吟，丘壑今在眼。不嫌鶗鳴，所恨歲晼晚。
嘉樹着青子，崇蘭吐幽花。慇懃衝細雨，小徑岸烏紗。
老鬢不重綠，衰顔時借紅。藥窺文武候，酒雜聖賢中。
青山如佳人，亦復美而艷。晴嵐秀可餐，暮靄碧堪染。
清池浸蒼崖，草樹臨綠静。應名洗玉淵，亦號巖花鏡。
莫作朱伯厚，寧從龍伯高。不妨騎款段，聊復着東皋。
桑陰繞扶疏，墻下亦已樹。柴門不須關，野老自來去。
壺中小嵁巖，色作峨眉綠。爽氣壓西山，哀音叩寒玉。
風篁縈磴道，夏木晝陰陰。一鳥不鳴處，山高流水深。
擁褐入三昧，超然心地初。那知庵外事，人境兩如如。
百里半九十，暮程無盡時。長途飽風日，顔鬢最應知。
人道横江恶，侬道横江好。不是浪如山，郎船去已早。
寒雨洒孤城，秋声满丛薄。乌啼枫树间，江空闻叶落。
日夕上高楼，云山一望秋。悠悠渡头水，空送往来舟。
竹屋围深雪，林间无路通。暗香留不住，多事是春风。
苍峰落日寒，万壑秋声起。白日逐云归，行人犹未已。
露滴寒蛩咽，风高枕簟凉。归心凭短梦，一夜几还乡。
别路风光早，江南芳草天。人心似春色，千里逐君船。
枫落早鸿过，洞庭无限波。相望终不见，只是白云多。
被酒朝初醒，蒙龍月漸稀。開門何所見，惟有白雲飛。
昨夜開紅槿，今朝聽杜鵑。落花頻有改，啼鳥自年年。
曉起但焚香，烹茶更掃石。俗家應不來，琴書吾自適。
翠竹浮煙浦，蘆花落雁洲。澄江明月夜，隨意弄扁舟。
一月山中雨，經旬懶出門。地幽無客到，泉石亦忘言。
野橋疎雨斷，亂竹淡煙籠。靜日高樓坐，長吟暮靄中。
門外雪三尺，薰籠擁被眠。坐看松下樹，不覺又殘年。
深院梧桐落，前簷試澹妝。玉簪敲砌竹，明月夜如霜。
何處聞笛聲，前院柳條弱。不識春閨心，高樓詠芍藥。
傲雪憐幽質，迎風動暗香。不緣花底坐，那覓夀陽妝。
藍田通別種，湘浦怨春寒。未識揚州雪，儂家幾樹殘。
暖雪晨妝散，薰風曉露珠。莫言幽落久，心已在冰壺。
羅浮海上來，高高幾千丈。鐵橋倘不闗，諸峰竟流浪。
世人未得仙，斯事安知妄。九等真洞天，朱明惟上上。
子長亦何病，夜夜此呻吟。世無白家媪，誰會子長心。
驢背推敲去，君知我是誰。如何叉兩手，剛被子長笞。
慈孝相感激，天機謝人力。誰來石下歌，見母不見石。
平生十數策，决定要經綸。不惜魏公幕，知心是直臣。
我邑登賢載，君家父子俱。清風端一硯，五馬達鄉閭。
中原不可復，志士願終違。直把真心去，何妨假首歸。
孤高還寂寞，道否即詩窮。自古皆賢達，今人有此風。
閉目青天下，捐軀百刃前。匹夫如有志，溝瀆不須憐。
城西十日雨，病叟得無飢。亦有羅希吕，厓山賞小詩。
儒術聲名舊，戎衣日月長。酩然尊酒下，眼孔得遼陽。
閒看千丈雪，飛下玉臺山。爭知白沙子，不是南華仙。
船入荷花内，船衝荷葉開。先生歸去後，誰坐此船來。
籬下花堪把，先生有酒不。遥看白衣者，不復問江州。
髮與疎梅白，身將寡鶴親。孤山殘雪後，清絶凭欄人。
人行犬雪吠，密雪迷村影。欲扣酒家扉，山桥一蓑冷。
隔岸疏钟动，平林宿鸟飞。夜潮随月落，小艇带烟归。
二水蒼茫外，千峰杳靄間。傷心金碧地，舉目異河山。
英謀參上幕，爽氣蓋羣雄。憤世仍憂國，都忘酒醆中。
六國衣冠盛，中原氣象存。腰間佩金印，莫忘殺王敦。
雅志希三釡，平生擅一丘。歸尋赤松約，何必更封留。
塞北烟塵息，江南勝氣多。君王總戎旅，來繼大風歌。
六無信筆成，無令浪流傳。它時達官知，人人願南遷。
古道逢元夕，荒山慘暮烟。桃花雖作意，未是豔陽天。
一别關山隔，相逢未有期。書來知勿藥，歡喜偶成詩。
越國今安在，湖邊想舊居。衡陽空有鴈，不寄一行書。
踏雪访山樵，山樵踏雪去。一路草鞋痕，寻入松深处。
昔賢云清音，不在絲與竹。何似奏鈞天，夜半應空谷。
洞有真人宅，山畱一片雲。尋仙迷去路，鷄犬靜中聞。
地與三山通，茲巖乃一隙。中多羽化人，遺此蟬蛻跡。
桃花産靈洞，開落已千秋。欲覓栽人處，唯看水上流。
洞中有清水，流不到人間。洗藥供杯酌，丹成見大還。
蝴蝶自蘧蘧，羣飛集仙洞。衣化是何年，攬却游仙夢。
蓞菡發香池，皎潔如仙鶴。時現水中花，間吐峰頭蕚。
清泉注神湖，派出凌雲塔。池畔有神龍，聽師夜說法。
茲池何日闢，洗耳浪傳名。不遇巢由輩，安知泉水清。
峰頭貯天泉，涓涓石下滴。飛湍千丈流，不如師一錫。
绿云当窗翻，清音满廊庑。风雨送秋寒，中心不言苦。
独卧绣窗静，月明宿鸟啼。不嫌惊妾梦，羡汝是双栖。
莫怨春归早，花馀几点红。留将根蒂在，岁岁有东风。
客去自掩关，林深鸟声静。徘徊夕阳中，秋烟淡孤影。
僧罢夕阳钟，客怀正孤绝。山鸟下空林，自啄茅檐雪。
谁道秋云薄，中宵掩桂轮。姮娥开镜懒，愁杀倚楼人。
含泪别乡人，翻然作游子。枕上听猿啼，家乡五千里。
昌江真陋邦，芋魁的盈尺。逐客方阨陳，飽食度終日。
楚雨迷红树，吴霜老白蘋。一声京口雁，愁杀渡江人。
一門橫大道，雙劍插長空。鼓鑄非人力，磨礱任化工。
野徑草萋萋，孤城返照低。萬家春樹裏，一路鷓鴣啼。
適意歩迴廊，長吟看修竹。商飇何處來，吹墮半牕綠。
露下著寒英，霜繁見孤節。采掇晚歸來，餘香未消歇。
鐵馬奔入海，泥蛇飛上天。蓬萊三島路，元不在西邊。
艤棹嚴灘下，相看兩弟兄。溪風與山月，都是客中情。
抱叶隐深林，乘时嘒嘒吟。如何忘远举，饮露已清心。
大王真英雄，姬亦奇女子。惜哉太史公，不纪美人死。
挟策长安去，谁怜行路难。恐伤游子意，别泪不轻弹。
残灯明灭里，遥夜梦醒时。起立庭前树，孤怀明月知。
一夜思亲泪，天明又复收。恐伤慈母意，暗向枕边流。
瘦菊依阶砌，檐深承露难。莫言根蒂弱，翻足奈秋寒。
复抱西河痛，遥知泪不干。可怜双白发，谁与劝加餐
灝氣涵蚤秋，月輪出東嶺。林下悄無人，行吟弄清影。
天外鱼书绝，征人岂念家。可怜小儿女，夜夜看灯花。
共約窗前月，自憐離別身。情思猶怏怏，車馬已轔轔。
作客翻為主，殷勤送所親。不知為客苦，試看南歸人。
宿雨散凉色，竹林烟未醒。流莺三四语，啼破半窗青。
五里与十里，一双复一只。送尽往来人，转似无情客。
短草鋪茸綠，殘紅照雪稀。暖輕還錦褥，寒峭怯羅衣。
翠漣冰綻日，香徑晚多花。細筍抽蒲密，長條舞柳斜。
折花幽檻小，傾酒綠杯深。蝶舞輕風曉，鶯啼老樹陰。
翠密圍窗竹，青圓貼水荷。睡多嫌晝永，醒少得風和。
草徑迷深綠，蓮池浴膩紅。早蟬鳴樹曲，鮮鯉躍潭東。
暴雨隨雲驟，驚雷隱地平。好風搖箑透，輕汗挹冰清。
晚日欣簾捲，凉風覺袂搖。遠吟高興遣，長醉宿愁銷。
短葦低殘雨，虚舟带晚潮。斷鴻歸暗浦，疏葉堕寒梢。
慼慼蛬吟苦，茫茫水驛孤。日銜山色莫，霜带菊叢枯。
鶻健呼風急，烏啼促景殘。窟深宜兔蟄，蒲折蔭魚寒。
裂瓦寒霜重，鋪窗月影清。滅燈驚好夢，孤枕念深情。
秀柏留陰綠，芳梅蘸影斜。溜簷冰結玉，裝樹雪飛花。
昔別秦淮岸，停橈綠樹邊。傷心江上水，不敢問來船。
歸去好相邀，君家近或遙。橫塘斜宛轉，綠水浸紅橋。
投我白羽扇，坐君嘉樹林。池花照人面，池水清人心。
獨攜千古意，偶向林間坐。由來峴首碑，此淚非空墮。
樊城多估客，貲富者稱強。明珠買歌笑，識是廣州商。
日落烟水寒，解缆清江渚。中夜北风来，相送潭州去。
完得一局棋，除此一襲衣。何去何來兮，白雲共依稀。
一品山前識，迢迢三十春。多慚畫戟裏，重見白雲人。
坐對蒹葭晚，遙悲水國秋。魚書長不達，江上怨陽侯。
风雪年将尽，山林客未还。消磨尘世事，留得病身闲。
秋風魏瓠實，春雨燕脂花。綵筆不可寫，滴露勻朝霞。
老氏貴和光，斯謀良亦得。平生陳仲弓，賢者固難測。
爰歷續六章，小學亦殊絕。至今祀孔庭，不在經師列。
真人讀何書，一葉凌浩溔。不見此舟輕，但覺天地小。
安期聳身坐，揮斥遊太極。若遇謫仙人，鯨背分半席。
江山天共远，无限别离情。人去长亭在，空余落雁声。
汉水连天阔，江云护晓寒。青青山数点，最好倚阑看。
合肥一都會，世號征戰地。我來值明時，不識兵革事。
蟬聲滿秋樹，雲影護晴雷。獨坐西風久，半空飛雨來。
繫舟古栁根，一犬吠柴門。欲記詩成夜，問人何處村。
幾載途中月，窺愁酒半酣。送人楊栁色，今日是江南。
仙舘白雲封，青山第幾重。道人時化鶴，巢向最髙松。
行到溪源盡，青山無俗氛。道人拈鐡笛，吹起滿川雲。
只道溪源盡，遥聞鐘磬音。却尋流水去，行盡白雲深。
朝昏看開落，一笑小窻中。别種蟠桃子，千年一度紅。
曉掛船窻看，蒼茫暝色分。前山知有雨，流出滿江雲。
潮落邗江夜，先將夢到家。揚州無頼月，獨自照瓊花。
江流無日夕，每逐別離船。乍去還回首，空傷隔歲年。
綠樹春風曉，鶯啼不暂停。紗窗小兒女，學得兩三聲。
看院畱黃鶴，耕雲種紫芝。天下書讀盡，人間事不知。
黑山心歷歷，金殿口巴巴。不因漁父引，怎得見波查。
門前春水滑，柳外夕陽斜。欲識春風面，滿城桃李花。
濃淡烟村碧，淺深霜葉紅。蓬窗今夜客，蘆岸晚來風。
环池皆名山，山深积苍翠。长夏晴雪飞，无云亦阴翳。
落叶满衡皋，潇潇风雨夕。一灯溪上明，何处独归客。
晴轩种竹罢，好月到窗时。坐我长松下，歌君流水诗。
暮田归野雀，清雨落山葵。偶遇南来使，殷勤寄所思。
建业孙公子，文如李谪仙。江头看明月，醉枕酒瓶眠。
夜过吴城下，不眠闲倚窗。溯流双橹健，摇月下西江。
昔从江上去，今从江上还。家僮笑相语，又过小孤山。
驅車上夷門，懷古三嘆息。可憐虗左賓，獨有竊符策。
浦口晚潮來，佳期那可待。浪急行蘭舟，蘋花更難採。
繅得新絲白，將來織素縑。自慙非錦綺，尚被舞人嫌。
聞有宮袍賜，翻令閨意傷。良人在行伍，祇待妾衣裳。
紉草成春服，汲湘供晚炊。人間風浪險，醉裏幾曾知。
風波長不定，浪跡在天涯。莫怨身輕薄，前生是柳花。
孟月祠原廟，都人憶故宮。當年駕幸處，喬木鳥呼風。
晚過鴛鴦浦，無心唱採蓮。莫嗔蘭槳急，爲要趁前船。
銜得香泥去，花間日午時。玉人方睡起，莫訝卷簾遲。
野水連天闊，孤舟盡日閒。會須風雨過，一濟諒非難。
長愛鴨陂頭，平波澹不流。相君時獨汎，準擬五湖舟。
輕烟變渚色，寒浪嚙隄痕。鳥去枝猶動，沙頹水暫渾。
總總長柯上，離離翠實疏。休誇冒霜雪，僅得守門閭。
石馬開陵道，陰虬結廟阿。飛雲似不去，疑誤大風歌。
芙蓉本作樹，花葉兩相宜。慎勿迷蓮子，分明立券辭。
此夕炎氛罷，浩然天意秋。桂華兼月上，槎影带星流。
白发时时脱，青山处处同。人行千里外，书到五湖东。
公子不好獵，小莊濠上居。長舩載大炬，清夜看义魚。
斗醉石亦醉，無量不及亂。獨醒誰得知，憔悴滄江畔。
葉露曉瀼瀼，高藂繞砌傍。孤吟看不厭，只為解傾陽。
花蹙紅巾艶，枝攢緑葉深。開軒閑玩久，聊悦病來心。
病來成懶惰，兀兀惟孤坐。火冷篆煙消，風簾柳花堕。
門巷少人來，閑堦長緑苔。石榴三五樹，樹樹手親栽。
溜亮語交交，閑枝且托巢。鷹鸇尚黄口，側目在高梢。
葺壘去來忙，嘍嘍語夕陽。茅簷最安穏，莫戀杏為梁。
髙枝已出墻，新葉方舒翠。賴爾豁憂懐，朝朝坐相對。
皎皎天上月，隨人如有情。何當背銀燭，棄我如絕纓。
朝飲文君酒，莫宿邯鄲妓。近得浮梁書，春前辦行計。
傳語通州估，南船甚日還。黄金知易得，留取鑄紅顔。
夫壻泛淮船，閨門一步前。如何中夜夢，却在大江邉。
城市何年别，烟霞盡日閒。松潭明月上，把釣不知還。
野鳥雲山去，庭隂有墜毛。東風吹盡力，欲起不能髙。
江水何茫茫，北風送南寒。攪我幽人懷，極目馳江干。
山開明月峽，水寫武陵溪。地勝人堪隱，源深客自迷。
清露濕輕粉，朱房發嫩香。華池四月後，一片水風涼。
春風暖老屋，瓦雀早喧晴。紅杏燕支濕，新蓧一片青。
春來惟喜睡，睡覺日遲遲。閒情乃自得，何必住山時。
四海兵今息，耕夫未得知。黄粱不敢吃，碗尚半蒿藜。
吾恐孤山孤，夜踏白雲語。此中猶有人，明月未須去。
不無銀泥帶，非少玉搔頭。春光不愛妾，歸去思寒秋。
玉兔不可騎，妾命薄如紙。妾魂歸未全，半落瀟湘水。
不寐回寒鬢，鄉魂畏路多。滿衾掀不去，無奈月明何。
山出虹飲澗，波僵雪到門。不隨牛女斷，長得臥張騫。
已是巑岏削，況兼風雨聞。長嫌二三子，垂足二分雲。
玉璞楚山中，仙書圯橋上。莫學揚子雲，奇字委草莽。
望之在湖干，仰之在天上。但恐雲氣來，一朝邀同往。
四山煙霧深，一溪松竹亂。禪房寂無人，風雨過昏旦。
孤窗念常靜，境遠自消愁。几研足清對，忘言意亦幽。
古佛儼莊嚴，雲光覆香火。門前戈戟聲，恍惚馱經馬。
堂前下食鳥，一缽有龍歸。空裏僧鐘寂，花香上裓衣。
人皆受國恩，時危我獨苦。丹心佐兩朝，浩氣凌千古。
真是果安在，況今非故吾。箇中惟醉好，莫忘黄公壚。
竿木逢場處，何人肯自還。秖應韓吏部，能道不如閑。
茂林修竹下，一水獨縈回。時過赤欄去，風從蘋末來。
相從龍具中，耕稼亦吾學。所求一飽同，安用瑩蹄角。
與物相忘久，于何寄此情。秖應逢勝會，不覺句還成。
平生夢往處，始到天南峰。風來荷氣度，日轉松陰重。
林間煮茗罷，谷口蒼烟漫。行看草根露，已作珠璣團。
臨分更攜手，坐聽烟鐘聲。斜陽有底急，不貸四窗明。
支頭澗底石，濯足松下泉。吾生儻有此，無復東西緣。
冥冥近嶺翠，瀏瀏長廊風。他年竹林社，記取山王同。
睡起無一事，怡然盼庭柯。綠陰微缺處，最得南颸多。
清霜搖落後，賴此慰詩翁。借有茱萸沜，風流可得同。
是心長不起，宴坐一團蒲。安得龍眠手，添成憩寂圖。
趣收霜後實，供我洞庭春。未暇三百顆，作書懷故人。
幽卧一禪榻，無人共白雲。山泉與溪水，偏遣夜深聞。
紅桃始破顔，緑楊已堪把。想應城南道，日日多車馬。
去嵗中秋夕，維舟楚水濵。可憐今夜月，猶照異鄉人。
極目天涯路，孤帆千里歸。倚門人不見，唯見白雲飛。
積雪連旬晦，江空嵗晏時。客途偏感慨，忍誦蓼莪詩。
江水匯為澤，瀰漫深萬丈。山寺晩鍾鳴，湖心明月上。
萬頃雪花巻，舟飛一葉輕。掀篷發清嘯，疑恐小龍驚。
秀色真可飡，雲鬟不須理。江水濕羅衣，夫容滿身紫。
蒼茫雲水闊，飛去復飛還。十載紅塵裏，何因似爾閑。
漁艇已收綸，斜陽下烟水。寂寂掩篷窓，坐聽舟人語。
扁舟依采石，悵望謫仙人。我獨船頭坐，江流月色春。
扁舟依采石，牛渚浩風波。不見錦袍客，滿篷凉月多。
青山圍古邑，流水帶荒村。馬首愁雲合，山頭日欲昏。
愁倚溪樓望，還因見月明。月明如有約，偏照别離情。
細草春來緑，閑花雨後紅。思君不能見，惆悵畫樓東。
山色青於染，茅堂背郭成。隂隂喬木裏，疑有讀書聲。
家住清溪口，門掩清溪樹。溪上多白雲，幽人自來去。
月色照谿水，秋聲起樹間。孤舟今夜客，無夢到家山。
落日青山暮，踈煙古寺秋。望中無限景，都属釣魚舟。
青山萬古色，流水一江雲。逺寺鐘聲早，迢迢月下聞。
君住竹堋口，妾家桃花津。來往不相識，青山應笑人。
春水緑迢迢，空江自落潮。橋頭兩竿日，煙外酒旗飄。
逺客難為别，西風吹月明。不堪殘夢破，沙際亂蟲鳴。
邊地清明日，凄凉歎未歸。楊花知客意，撩亂馬頭飛。
流水黠曲響，亂山重疊橫。行行天欲曙，立馬看雲生。
來時此行李，去時此行李。俸外無一金，不愧桐江水。
微雨朝來歇，紅芳綴滿枝。多情花裏鳥，應愛日遲遲。
斜日回塘静，紅蓮花半開。雙雙鶺鴒鳥，窺影去還來。
薝蔔園亭小，清香散晚風。長眉畫初就，愁絶白頭翁。
凍雪黏寒竹，啾啾雀噤聲。東風花影好，何似洛陽城。
東風吹百草，葱倩滿天涯。獨有南山桂，依然未着花。
駿馬響金覊，蹀躞長安道。少年挽雕弓，彈落花間鳥。
駿馬出長堤，繁纓鞗革垂。相逢休問姓，知是羽林兒。
傲骨秋來瘦，幽香月裡生。嫣然重一笑，不肯作傾城。
月移枝上影，風亂水邊聲。此夜郵亭客，還家夢不成。
欹斜高士影，惟悴驛人魄。不受衆欣憐，遠神先自得。
關晚牛羊下，城髙皷角清。道傍迎候吏，馬首拜諸生。
送別垂楊下，淚沾樹上花。曉風吹不盡，飄泊到天涯。
幽花懸石壁，流水瀉雲根。停車試相問，只恐是桃源。
天涯忽已遠，日暮心如焚。盼望空階下，寒山隔彩雲。
溪聲决决流，木葉蕭蕭下。離人耿不眠，寒燈伴長夜。
綵雲撩亂飛，去作相思夢。覺來縈妾腸，閒把玉簫弄。
風走落葉聲，山犬吠不已。披衣夜出户，明月照溪水。
大秦明月珠，絕寶世間無。開匣持相贈，照君錦氍毺。
隂風射紙窓，燭影半明滅。四野無人聲，寒嘯霜月。
浮雲嶺外色，落日旅中心。辛苦問淮水，客愁孰淺深。
簾捲風花落，徑遮露草深。嚴更催短夢，皎月對閒心。
雲來竹影暗，雨過松聲涼。若問西來意，溪深杓柄長。
生計巖前樹，素交雲外山。愁來天地老，醉去古今閒。
心對寒灰死，形同槁葉凋。鷄談共楖栗，蝶夢付團蕉。
折肱已更三，立壁惟餘四。一副光皮囊，逢場且作戲。
蚤年漫學數，不識五和十。挾筞問君平，噬臍悔莫及。
冷落茅簷下，殘釭剔半明。梅花瘦比我，窗外影交橫。
生死同醒睡，亦如夕復朝。須知根本地，原不屬增消。
短髮颯風吹，盛年逝水過。古今夢幾廻，靜眼忽窺破。
蟄鱗盡屈伏，倦翮自低飛。嵐氣晚來重，呼童掩竹扉。
候火夜鐺煖，松風數沸騰。茶煙輕裊裊，迥出白雲層。
徘徊苔徑深，徙倚林光暮。爆竹響空山，棲禽驚不度。
臥雲枕澗流，跂石蔭踈景。清磬數聲中，悠然發深省。
夜靜燈花落，天寒香篆斜。齋廚缺芝术，釜甑任塵沙。
樹老幽人屋，雲深野衲家。門垂彭澤柳，圃接邵陵瓜。
聞說寺飛來，如何不飛去。山高澗水深，鐘罷聞僧語。
短筇穿白雲，直上孤峰頂。下瞰六時崖，前臨七折嶺。
散髮青松下，日莫望羽客。駕鶴來不來，飛泉落巖石。
幽禽啼一聲，遙遙四山靜。不見樵客歸，蒼麏出樵徑。
托根同佳藕，何須妒並妝。生憎子結後，強半是空房。
念我浪遊苦，分伊家食甘。才高讎忍殺，面冷子無男。
去蜀初游楚，吾方十二三。無成今長大，送汝不勝慚。
還家儻無事，莫負故園春。衣錦兒嬉爾，從來笑買臣。
艤舟不能前，已復日西没。贈子以幽蘭，秋風正披拂。
野宿月團欒，風餐氣蕭颯。從來對牀地，只今懸一榻。
入蜀尋幽迹，應先到浣花。誠知錦城樂，亦記早還家。
魚游因餌得，鳥困坐黐黏。顧我今如此，空懷石井鹽。
逢年要力耕，善舞須長袖。北山休移文，南山歸種豆。
一棹送君歸，酒醒秋江午。正是蓴鱸時，思君在何許。
明月落帆時，荒山孤夜夜。回首白雲飛，吾親在其下。
客行宜努力，時亦近醇醪。一盞熏人醉，雲安米正淘。
爾去逢諸父，髯霜貌渥丹。貧窮宜此報，冨貴却難安。
揚州十里春，峨嵋半輪月。兹游真不凡，詩成想清絕。
吾祖屯田公，遺書悉安在。爲我謝諸兄，蠧魚時一曬。
故山不可到，歸夢到天池。想見山中叟，磨崖待我詩。
有弟留南楚，經年不寄書。天涯數行淚，獨對鶺鴒圖。
豈有青雲士，而居絳帳間。諸生獨何事，不上會稽山。
曉出花光寺，雲沙照眼新。歸來看圖畫，借問若爲真。
昨欲浮湘去，褰裳望九疑。清湘今入手，一棹更何之。
暫謫人間去，羣仙莫浪猜。塵緣吾未斷，不是薄蓬萊。
的皪林間白，風霜莫浪催。江南春不雪，似是一枝梅。
雪裏尋梅蕊，多應傍水開。那知是花處，但覓暗香來。
莎草迷裙綠，荷花上頰紅。蕩舟人不見，回首背西風。
我欲游京口，浮家未有船。羨君無一物，篷底曲肱眠。
渡水穿雲去，神光觸處開。隔江如有得，飛錫早歸來。
苦菜敷新葉，高槐偃舊枝。三生草菴主，故與此山期。
亂離多探報，荒僻少知聞。白髪如荒草，秋來不可耘。
自識雲門老，經時水石間。尚嫌聞法少，隨度七閩山。
物微深可憫，畏雨復兼風。適見傳呼寵，俄成撲地空。
資身惟朽壤，得意只繁陰。浪自聲凄急，人誰聽汝音。
孤光辭腐草，強擬帖天飛。中路霜風急，還尋腐草歸。
憶昔趨閶闔，朝雞促曉聲。何關蠅輩事，也復強飛鳴。
對牀喜清夜，尊酒話平生。自是今宵雨，於人却有情。
樹暗春將老，酒闌人欲歸。裴佪風月夜，花絮一簾飛。
雲錦漲春塢，霞綃炫夕陽。東風多樂意，不特爲紅芳。
萬壑溪流合，千峯木葉黄。郎山五千丈，獨立見蒼蒼。
怯怯臨波燕，銜花相向歸。春心今似雪，一任落英飛。
春草綠不盡，遺蹤近郭門。孤墳幾株柳，啼鳥不依村。
馬蹄傍古城，道上雨初晴。石瀨千年滴，墓前流水聲。
雲入高原暗，春風吹客衣。經過孝子墓，封樹我將歸。
寒食添墳土，重陽幾度秋。北邙山上月，盡照古今愁。
讀書須識義，務本重耕田。無行卿與相，不值半文錢。
孝悌勿沽名，沽名終不成。世人易欺罔，鬼責未曾輕。
少年初未知，事理相背馳。於今始明白，養子欲經師。
內無明父兄，外無好師友。縱然辦做人，終虞不長久。
一部廿七史，成敗與興衰。明知而故犯，欲將歸咎誰。
至親者兄弟，繇親始及疏。親疏少顛倒，箕豆會興歌。
刑於是妻孥，行道惟丈夫。一身叢怨嫉，庭戶始乖痡。
寧貧而禮義，毋富以縱淫。天道必不爽，長眼看時人。
人皆知道德，性命豈精詳。今知孔孟外，別自有主張。
入世蕙蘭畹，出戶苾芻香。古聖超三有，一具白肝腸。
霧雨昏不醒，東風曉能酸。我食日不足，寧憂三日寒。
去年今日時，桃李半狼藉。能随里門兒，買餳作寒食。
人言二月時，霏雨生樹杪。天色何時光，要向寒食少。
江南舟軋鴉，江北馬連翩。經春不能賞，誰云不關天。
春風未渠尖，花草有矜色。酴醿會傾城，牡丹欲傾國。
英英白雲嬾，杳杳青谿暮。山僧不出門，殘鐘在深樹。
沿月縱蘭橈，江煙碧未消。清波不相待，轉盼失溪橋。
澄江淨於練，歸人浩思發。不信捲簾人，相思有明月。
古德杖頭挑，今師竿下取。月滿體自如，清光無處所。
昔人釣忘餌，今師亦忘鈎。静夜江不湍，孤光送歸舟。
漢宮時世妝，承恩嬌姊妹。解道根蒂同，如何兩心背。
映立自亭亭，吸飲風露饒。不作恩與怨，世間兒女妖。
餘不溪上山，映我杯中綠。我醉狂欲歌，潛蛟睡方熟。
溪面寒無風，澄瑩千丈綠。我欲放輕舠，霜鏡不可觸。
聞道崑崙北，風塵避僕窪。至今悲漢節，不合度流沙。
五月分衣節，三軍受甲時。莫教麟閣將，頻發羽林兒。
獨上平臺上，風雲萬里來。青山一尊酒，落日未能囘。
山雨溪邊過，山堂夜獨吟。悠悠松上月，照見壁間琴。
我憶谷口孫，氣貌清而腴。山潛三十年，吐此百卷書。
嗟哉谷口孫，句法何摧藏。骨冷歸九原，古意堕渺茫。
我愛碧江浄，輕舟點破秋。西風捎鬢脚，直得不梳頭。
文寧求鬼哭，石莫補天穿。自是奇人少，非關古聖騫。
夜夜卷衣裳，非無顏與色。不似浣紗人，徒令傾人國。
長城萬古利，志不在嬋娟。魏武一代雄，未忘西陵田。
奇負有難平，招招邛海水。毫毛吐蜃雲，羅者視為雉。
天問地能答，水蟲競百戲。神姦載九鼎，三篋亡由記。
九日浴枝下，上枝耀若許。黿鼉不作梁，莫共仙人語。
爾腹誠便便，何如邊孝先。侏儒飽欲死，笑我非臞仙。
頃刻絲綸就，其中藏殺機。吞噉類杞檜，何事集吾扉。
爾肥非義勝，腴外而中枯。窘蠢櫨間伏，居然五石瓠。
陸地無根客，江村有髪僧。兩盂殘喘粥，一寸苦吟燈。
杏花初破處，新燕正來時。紅雨裡飛去，烏衣濕不知。
絡緯復絡緯，辛勤鳴露蟲。音聲作能事，終久不成功。
蘤含紫附簇，雪藴碧鈴深。小草存衣被，長人誰此心。
三夜清靈氣，五更含吐心。問余何在此，圯上不如深。
卧病經旬久，開窓思有餘。不知秋幾許，黄葉滿庭除。
瓦缾擔山泉，石鼎煑巖菊。燎以松桂枝，清芬滿茅屋。
踏雪尋梅花，雪梅同一色。不是暗香來，梅花尋不得。
月西窓正黒，天色向黎明。坐數傳籌者，沈沈殺五更。
溽暑人如醉，昏昏一病身。如何三五夜，番作獨醒人。
浦上南風急，漁舟破浪還。不知離岸逺，時見樹頭山。
相看是何境，鶴啄松根苔。道人一揮袖，天末海風來。
驅馬渡南磵，磵水清且駛。蹀躞未肯前，磊磊青石子。
尋源悵何之，渺渺入荒野。裵回灌莽中，偶爾遇樵者。
隠隠谷窮處，雞犬如隔塵。下窺見牆屋，知是五陵人。
石田如畫局，山溜細通塍。點點鳬鷖白，亭亭蒲稗青。
山脈貫龍腹，山髓出龍口。九道下成池，千年溉靈囿。
池東立石壁，巉削不可捫。頗疑天所造，鬼斧尚留痕。
蒼然百丈峯，峙此一池側。遂令活水源，長含太古色。
省識霜春面，何因出鏡中。暗春吹不斷，掌上舞回風。
栁岸頻收網，魚租句納官。晩來風浪急，却在把篙難。
青山寂無人，空陂澹流水。垂楊不勝春，揺揺蘸清泚。
涼月滿荒原，長空白露繁。偶來疎栁下，倚杖欲何言。
落木凌秋下，青山對面開。澄江可消酒，隨意放船來。
夜下竹林灘，水平船不動。倚棹醉眠人，襟懐浩難共。
河伯夸秋漲，舟人健晚涼。櫓聲揺落月，山氣鬱蒼蒼。
晩宿良鄉舘，離家第一程。便應今日夢，南北兩關情。
落日荏平道，孤村未掩關。望中青隠隠，人説是陶山。
涼風遶樹秋，長河絡天碧。深宫悄無人，月暗莎雞泣。
闕里何年到，匆匆一望間。人言夫子塚，正在九龍山。
千載逍遥堂，獨卧愁不語。北風吹竹林，一夜響寒雨。
南雪不到地，霏霏滿竹樓。沙河燈市裏，春在木綿裘。
佛固不可求，會處豈容說。苦作如是言，爲誰略饒舌。
海内文章選，人中道徳師。争教衰病足，不到鳯皇池。
比年學校興，禮義生於富。使節按部來，士子皆奔輳。
輕紗畫竹雀，柄短不盈握。暑氣正憑陵，清風一何邈。
隔地三千里，違顔十八秋。悠悠生死恨，今日過林丘。
先皇臨御日，夫子最蒙恩。共説青山下，雙麟表墓園。
已别門牆久，猶能識舊奴。遺書三萬軸，還似舊時無。
鶴髮太夫人，見我動容喜。再拜升髙堂，懐賢不能起。
夫子雖云亡，未絶詞垣筆。尚有代言書，昭昭比星日。
一代吕家府，風流重此邦。重来還記取，雙户對寒江。
之子讀遺經，青年盛文翰。皦皦丹鳳雛，居然立霄漢。
夫子本清白，芳名亦難朽。豈無富貴家，灰飛竟何有。
濫逐門生後，何才輔兩宫。百年含愧處，此道不曾東。
瓊英與玉蘂，片片落前池。問著花來處，東君也不知。
一瓣香難致，官亭促去舟。船窓應作夢，清淚早先流。
時雨雨三日，田家家萬金。有年天子慶，憂國老臣心。
樓閣中天起，波濤四面降。崔嵬千尺影，終古鎮長江。
東風留客櫂，白日此登臺。帆影来無際，江聲去不囬。
何物瑤琨石，龍宫夜不函。由来江岸側，天造補陀巖。
亭子臨孤絶，江雲礙不飛。時来簷下宿，水氣濕僧衣。
江風號萬壑，峯頂一登臨。勢欲吞滄海，逰方惬壮心。
鬼斧穿山骨，明明透一窓。仙人時舉武，壁立下窺江。
落日江心墓，凄凉郭景純。桑田不可測，撫掌笑山人。
策士知仁義，千秋一魯生。紛紛當日事，春水下聊城。
千載武城縣，依然魯水涯。民生如不遂，弦誦亦何為。
白髪三千丈，紅塵六十年。只今無見在，虚費草鞋錢。
土灰論逺計，木石笑浮生。但有一尊酒，何須千載名。
東寺留連飲，張園爛漫逰。兒童望歸路，一日幾登樓。
秋色山中好，山翁醉不廻。不知籬下菊，霜後幾叢開。
遶屋湍聲轉，臨崖老樹摧。雷轟一雨去，雲擘兩山開。
霜力勁，沈沈山氣冥。北風半夜起，吹動一天星。
磵中泉，依依道傍栁。塔院午鐘聲，随風出山口。
爱此玉泉水，携琴訪翠微。入城山下路，一任旱塵飛。
草閣最宜秋，况對丹楓渚。翛翛麋鹿群，誰賓復誰主。
一夜溪山雪，乾坤似玉壺。捲簾孤坐處，佳境入詩無。
春風海上桃，仙禽託栖止。莫啄千葉花，留結千年子。
何處青絲禽，飛来一枝託。囬首啄山茶，霏霏露華落。
有鳥名翠碧，無花艶海棠。依依留不去，顔色兩相當。
姢姢蠟啄鳥，挺挺當風立。斜壓一枝低，寒梅凍無力。
蘭亭已榛委，衣冠非昔年。吁嗟觴詠樂，猶託畫圖傳。
夜雪明書几，寒風入緼袍。如何燒鳳蠟，只解飲羊羔。
冰雪淡相看，心期許嵗寒。莫同桃李伴，容易及春殘。
誰測螭龍宅，崚嶒千尺峰。偶時煙雨曉，玉立開芙蓉。
齋居不自大，容此眇然身。汎覽乾坤内，俱為逆旅人。
辛勤學種花，種花先去草。有草花不生，莫以草為好。
無處散愁心，庭前無半畝。如何不種萱，偏偏種紅豆。
春色來何處，桃花路欲迷。為言垂釣者，中有武陵溪。
西風洞庭波，落日蒼梧野。擥兹瑶芳枝，將以遺逺者。
晝涉溪方淺，暮臨溪忽深。水猶如此變，安可測人心。
春意花先覺，冰威力自禁。漫夸三昧手，誰識嵗寒心。
習習風初度，萋萋緑正匀。誰将方寸地，散作十分春。
一色春難老，雙親未白頭。髙堂相對處，日日可忘憂。
初日照雲林，寒泉落風磴。緬懐塵外踪，悠然動清興。
九畹消殘雪，光風汎國香。美人不可見，春草徧沅湘。
何事長安客，春来思易迷。樂遊原上草，無日不萋萋。
昔聞蘧伯玉，行年六十化。吾道竟如何，悠悠日又夜。
古木積蒼烟，空山夜悄然。遥知崖上月，獨照病中禪。
衡門俯寒江，隠隠脩竹下。鼔櫂問竒人，扁舟快於馬。
危山聳如人，絶壑下如阱。居然垂釣翁，相呼不相應。
涼宵萬籟息，明月流天中。放舟出浦口，仰面承江風。
雲浮天外峯，烟斷江頭樹。倚岸得綸竿，漁家不知處。
日出峯上紅，水繞峯下碧。中有藏修人，心期謝安石。
月到心先潔，風生意早涼。年華不必問，幽興此爲長。
兩雛剛幸免，萬古此真才。誰道匡時策，非從静學來。
至性通天地，遺容尚動人。獨憐圖報者，曾是漢廷臣。
遊鱗戲芳沼，蜚翰息深樹。對此寂無言，塵心何處去。
眉淡憑誰畫，牀空只獨居。天涯音信絕，還寄夢中書。
玉容誰寂寞，膏沐好勤施。莫遣君歸日，不如未別時。
花發春纔半，燈明夜未眠。條風推小牖，將月到牀前。
自君之出矣，思君似綠筠。年年枝葉瘁，只有節如新。
造化知何意，春歸雨又風。今朝花落處，昨日滿枝紅。
雪壓竹枝低，雖低不著泥。明朝紅日出，依舊與雲齊。
歳轂如流水，霜華滿鬢催。滄江虹月在，不見米狂來。
舉世皆如夢，虛堂晝掩扉。幾人名利窟，回首解忘機。
芳林圍石塢，人指薛涇原。此日歸真宅，端然識寓言。
談屑多吳體，才華似郢人。一編窺豹藳，誰復和陽春。
鳳翥鵬鶱後，冲霄一鶴翔。九原知不憾，林立見三郎。
逺客詢遺行，何如漢郭君。墓前新白石，應刻蔡邕文。
髙軒近北城，幽逕折三四。中有長琅玕，知人嵗寒志。
臨池寫来禽，坐石呼格五。森森蒼雪寒，九夏失炎午。
新開八尺庭，逈異五侯宅。眼中籜龍孫，無不一當百。
結客總豪俊，詩壇如将壇。呼童刻新粉，記取最長竿。
愛此萬玉林，不下篔簹谷。時汲井中泉，殷勤溉慈竹。
裊裊翻翠雲，涓涓凈塵思。借看來何人，苔堦屨痕二。
虛心能自保，世態非所甘。江梅與巖檜，交情澹成三。
名園盛韋杜，紅紫動盈千。何似總戎府，清風兼渭川。
将軍誠好文，盛世不忘戰。時對抱節君，孫吴閱終巻。
欲待此君醉，竊分鳯尾餘。他年殺青手，髙節為君書。
春到梵王家，千林已着花。小桃無限思，竹外一枝斜。
湖船詩十聨，半入煙霞氣。我語慚不工，居然别涇渭。
倚櫂岳墳菴，碑本見遺墨。萬古擎天功，髙峯峙南北。
草滿六橋路，依稀放鶴人。道傍修竹裏，時見一枝春。
開尊凈慈閣，鵝鴨滿湖田。對岸雷峯塔，亭亭入暮天。
三生空有石，三竺未成賦。徘徊九里間，吟情拂高樹。
天外一峯逈，飛来勢未降。冷泉亭上立，逸趣洒寒江。
石屋龍潜處，題名憶長公。洞門喧水籥，苔逕失西東。
山形繞廢宫，一鳳雲中度。下見淛江潮，寒聲自朝莫。
憶登保叔塔，舉酒别諸君。兩聴春鴻過，相思逐片雲。
露畹擷蘭苕，金波麗碧霄。早聞彫輦降，還待紫宸朝。
內苑屬嘉辰，初收百藥新。預知氛癘息，天意在生民。
淺囿含桃老，雕盤角黍香。九重端扆處，星火正離方。
浴蘭同故事，戲草楚遺風。不是天家意，勤勞念女紅。
洞戶花陰淺，天階日景遲。糉成八九子，縷結就千絲。
畫閣方裁扇，寒塘又鑿冰。蓬壺山四徹，何處是炎蒸。
仙宇賜符時，仙蓂葉尚稀。曉來金屋靜，同侍玉皇歸。
靈臺塵不止，塵止非靈臺。愛此一泓水，曾棲靈物來。
寥落東籬下，紅黄色競深。情知非媚俗，表此傲霜心。
晚涼鄰叟過，沽酒梅花村。月照花影亂，雲深不見門。
昨從阿耨地，汲得池上水。試投丹竃泥，烟自水中起。
偶來百花徑，厯亂飄香風。徑深花片滿，屐齒皆紫紅。
曉起雲如海，漫漫若有瀾。天風吹不斷，獨倚鐵橋看。
天樂隱微微，聽來聲正稀。無因擣藥鳥，洞口忽啼飛。
蚨蝶何翩翩，一名鳳凰子。鳳凰久不來，見爾甯不喜。
直上飛雲上，憑高識大觀。山環全粵小，地盡海門寬。
山色青於染，松隂掃未開。水邊芳草地，才見兩人來。
縹緲三界峰，隱隱在雲外。不見天宇高，倒看青藹藹。
危坐秋林下，翛然古意生。山風吹耳净，幽絶澗泉聲。
石橋高百尺，雨後振衣上。我欲駕鐵橋，仙人共來往。
白鹿仙車去，無人獵古臺。空餘烟嶠月，曾照越王來。
錦憶千金使，臺悲逐鹿翁。跡人迷歲月，只認上林中。
融香一尺雲，煖玉三竿渚。不知濯錦波，喚作桃花雨。
沙鳥催朝梵，湫魚趂夜潮。無心戀城市，來去任蘭橈。
地僻客過少，林深有鳥喧。坐來生逸興，明月對孤尊。
小屋團芳樹，片心閒對雲。年來事事拙，燒燭檢殘文。
一區揚子宅，半架舊牙籤。性癖耽尋古，那堪世俗嫌。
擁書聊自適，掩戶晝長閒。天地憐疏拙，無丹駐老顏。
池上一峯孤，下瞰池亭小。書空兆人文，卓筆青未了。
小山本幽絶，晴嵐濕衣裾。誰能琢崖蘚，正作岐陽書。
隠隠青蓮居，鯨音斷復續。幽人驚起遲，林光動朝旭。
何人弄長笛，散此柯亭秋。令我發竒思，風吹月波浮。
池亭踏露入，冉冉聞幽香。方塘水如鏡，照見芙蓉妝。
四山黃落時，夾路松濤起。中含太古聲，能清管絃耳。
斜陽過亭西，縱目隨所適。何處一鳶來，飛飛破晴碧。
白日下深沼，逰鱗動腥風。宛有川上趣，不羡濠梁翁。
有美文章守，無情山水州。一宵篷上雨，了得半江愁。
莫謂老人倨，須知孺子賢。坑焚禍方烈，誰有素書傳。
繞闌花似雪，枝上立珍禽。入手炎光散，清風動竹林。
絳節徘徊引，天花散漫飛。高真無染著，片片不沾衣。
八陛旋瑤級，千花颺錦英。綠渟並紫奈，煥麗不知名。
淺淺黄金萼，勻勻白玉英。天風隨御駕，吹滿九重城。
綽約縈空際，繽紛落座隅。韶華長不老，何處覓仙都。
聖境三千歲，仙花始一開。如何金籙會，併奉列真來。
几席延飈馭，香燈建寶壇。丹心無可獻，碎錦灑雲端。
碧綠相差次，紅黄迭淺深。化工應自失，雕斵本何心。
洞案爐煙起，無爲道德香。同根無異氣，噴鼻更芬芳。
秋勁拒霜盛，峨冠錦羽雞。已知全五德，安逸勝鳬鷖。
國破山河在，人非殿宇空。中興何日是，搔首賦車攻。
國破山河在，宮庭荆棘春。衣冠今左衽，忍作北朝臣。
錦棠天與麗，映日特妖嬈。五色絢儀鳳，真堪上翠翹。
並亞隴雲飛，穩巢文杏枝。高棲良自得，蜂蝶莫相疑。
太平蜀雀異，仍映碧桃間。一秀三千歲，高枝永共攀。
垂身如逮下，名冠八仙中。最是天真處，櫻桃一點紅。
出谷傳聲美，遷喬立志高。故教桃竹映，不使近蓬蒿。
佳名何拔萃，美譽占遊春。三月來禽媚，嬉娛異眾倫。
山禽矜逸態，梅粉弄輕柔。已有丹青約，千秋指白頭。
坦坦物外士，蕭蕭林下人。乾坤兩知已，時共一壺春。
新笋已過母，時禽多變聲。可人期不至，明月下前楹。
皎皎氷肌瘦，翛翛鳯尾清。衆芳揺落後，同保嵗寒盟。
廊廟登元勳，四海歌畫一。羣公各交章，君乃卜少室。
人生幾蠟屐，千古一草堂。得失了自判，較然不須量。
棐几坐永日，巖花動微風。未知堂中人，此樂誰與同。
達人信死生，過眼閱暖冷。了知夢境中，此味獨差永。
曩喜韋蘇州，有句盡平淡。只今把君詩，去眼不可暫。
鬻錢走京師，我笑員半千。玉階求自試，北牖輸高眠。
聞君開華堂，圖書富千古。應笑碧衣郎，試吏坐藍縷。
愛酒惜杯乾，懶衣愁客至。世無錦江翁，誰識幽人意。
草木各有態，臭味久已分。願言蘭芷藂，東風佩微薫。
跂首望蘅皋，遠目聊增明。相逢定何夕，劇談到參橫。
四度清明節，今年覺更輕。杏花春雨後，喜爾到山城。
晏坐銷長日，禪心薫妙香。已成三折臂，安用九迴腸。
花片風前落，江流雨後渾。少陵新得句，應似浣花村。
喪亂何時定，江村愁殺人。日長空有睡，花在不成春。
老去家無定，名高席未前。如君尚窮約，誰與問蒼天。
避地成真隱，依山結草廬。此身無籍在，隨寓即成居。
北闕書難上，南方賊未誅。諸公在廊廟，誰與問唐虞。
欲問濯潭路，懸知隔數村。曉來茅屋夢，相對飽朝暄。
有醉銷千日，無詩學四愁。幾因君得句，技癢不能休。
塞北兵戈滿，竹西歌吹空。何堪故鄉夢，真在白頭中。
兩國兵難解，三春花自飛。愁因春鳥喚，心逐暮鴻歸。
畢竟君可竹，還應竹可君。恨無醫俗句，與子播清芬。
潛龍卧空山，爪印非斧琢。一日風雷生，終當露頭角。
義兵昔來過，石上馬蹄在。遺響寄灘聲，英風凛何代。
一鏡含天光，源頭自何許。悠悠川上心，臨流共誰語。
兩崖忽中分，驚浪凡幾折。相期避暑來，薰風洒飛雪。
雨落芙蓉塘，一陣香冉冉。瀟洒亭中人，紅塵不相染。
夾道千琅玕，森森出牆外。有時一輪秋，平空發天籟。
三峯上排雲，競秀如筆格。千古兆人文，知非草玄宅。
一峯如誥身，隠隠當户見。山靈知主人，終為漢庭彦。
閒登溪上樓，返照射溪水。何處榜聲來，前灘白鷗起。
雲碓倚東隴，逺響一洲隔。空林烟火生，晨炊待香白。
日日棲空舘，呼童掃逕苔。飄然騎鶴侣，時自海東來。
萬巻芸香裏，蕭齋絶點塵。須知調鼎客，原是斷虀人。
琅玕親手種，早見拂雲梢。要叶虞廷管，殷勤待鳳巢。
小小儲金鯉，池波一鏡平。不須桃浪暖，頭角亦峥嶸。
子春振琴響，卜夏擅詩家。還邀奕秋戲，一路款冬花。
煙鎖池塘柳，燈垂錦檻波。回波初試舞，折柳卽聞歌。
煙鎖池塘柳，烽銷極塞鴻。東枝罷春水，南翼怨秋風。
煙鎖池塘柳，鐘沈臺榭燈。燈心紅縷密，柳眼綠波澄。
珠映千門月，花生四壁春。還因相見處，得倚可憐人。
君向西江去，西江春水深。回看升斗水，猶苦涸魚心。
春燈合形影，却被春燈隔。今夜燭光殘，絕纓何處客。
曾排公子難，會是美人恩。偏餘歌舞意，瀟灑叩柴門。
宮闕崔嵬盡，間關灑掃多。嗟君追駿足，西去近如何。
翟尉方羅雀，任公尚釣魚。行藏吾若此，君意定焉如。
世才無八斗，君橐少千金。欲審低昂處，空傷去住心。
單于出何所，燕支山上獵。當日此山名，誰知便呼妾。
毾鋪淡色，屈戍動虛聲。不是君恩重，誰堪問長卿。
射鳥還來鳳，君王總不知。承恩看合德，玉面發赬時。
斂袖出屏香，搖綦歴階草。三十六宮中，自守青苔老。
可憐楊白花，飛似海青鳥。鳥銜花不來，空見他花嬲。
屋後藏深竹，情知欲避人。釣魚向東海，難折一竿春。
斲琴小自足，棲鳳對相求。今年逢葉落，又似去年秋。
茅牆數間屋，梨樹一園枝。欲問春風早，其如客思遲。
急憶家園裏，梅花滿東畝。等閒看便過，不得詩一首。
荒畦老婦鋤，數日菜根舒。懸思三千客，只望孟嘗魚。
犀簪長可憐，有如美人髮。細直隱鬉紋，真心應在骨。
煙樹半邨墟，青山日將暮。看山尚不歸，期爾孤舟渡。
馬蹄清夜月，人影玉樓春。朝來池水皺，定有賦風臣。
識盡四方人，身經萬里道。今日歸山中，傾心與君好。
天上河如帶，盈盈落翠微。可憐中宿月，空照白猿歸。
人見菩提樹，亦有菩提想。此樹無人時，颼颼千葉響。
迥異凌雲構，惟銜昔日恩。文章與經濟，何以副王言。
文章聊復爾，經濟亦何爲。誰識小堂上，高高天語垂。
夷猶君莫問，棲息草堂深。自有盧鴻業，非同澤畔心。
群山環四面，獨立江中嶼。天際有歸舟，遙遙日延佇。
阿五皤然老，嘗遊五老峯。歸來環堵內，高臥對雲松。
五老攢一峯，五峯尊一老。奚必商山翁，窮巖拾芝草。
欲以居心性，當從心性居。伐柯則不遠，堂構想規模。
先臣命堂額，質朴有深意。莫漫說經綸，君看心性字。
咄咄欲書空，低徊視草叢。白頭吟莫苦，當是老來紅。
雙鶴桃根啄，三杯棣萼酬。參差人事異，空憶帝京遊。
濯波激浮湍，湛澹泛清潯。鸂鶒溯鴻渚，沅湘波浪深。
之子去何之，愚公谷正愚。遙知遠林際，青靄入看無。
太山拔不動，流水激不回。萬古青天在，此心安可摧。
蹤跡謝塵泥，精神動寰宇。我為蒼生憂，呼爾作霖雨。
文采蔚斑斑，爪牙利如琢。白晝舞狐狸，待爾出林壑。
太羮有餘味，大樂無繁音。茅齋坐白日，冥契千古心。
解郡復解郡，解郡乃吾志。談笑離别間，行我心上事。
馭世既濶疎，賦性復麄梗。聖恩天地寛，使我全首領。
母老兒亦老，何幸得生全。故鄉有敝廬，菽水盡餘懽。
拂袖歸田園，閉門謝卿相。白雲有去來，青山本無恙。
青山城郭静，白日文書稀。百拜謝君恩，臣職此其宜。
廣成住崆峒，庚桑居畏壘。一鞭山色中，吾道無成毁。
母恩不可割，君命不敢辭。舎母以就君，白首成歔欷。
人生天地間，俯仰無百年。天風吹游絲，隨處成罣牽。
作縣憐今日，讀書記昔年。相逢江上雨，十日為停船。
去矜師上蔡，做信學乖厓。徳進業同進，民心誰不懐。
偶過嘉魚縣，因觀惻隠書。雲山千里外，為此一停車。
青山原有約，黄屋本無期。獨坐雲生榻，閒吟月到池。
多病厨中藥，消閒枕上書。青山當老屋，此興近何如。
兩岸青山合，一溪春水深。蘭橈須慢撥，處處可娱心。
六堡風塵息，千山草木深。賈船隨處宿，日夜不驚心。
平生性好竒，作字亦如之。老去歸平澹，時人應未知。
健犢常僨駕，驚魚不上鈎。幽懐落何處，烟月滿滄洲。
萬數皆無著，一心長自虚。凉風吹短髩，看到有生初。
塞馬風塵暗，海鷗煙浪深。虚舟汎天地，無用更勞心。
六合紅塵滿，幽人何處居。飛泉迸石面，清韻落郊墟。
半畆翠雲濕，一簾蒼雨凉。分明闤闠裏，舉目見瀟湘。
雞鳴桑樹深，犬卧苔花濕。何處課春耕，獨倚斜陽立。
長江春水滿，瀰瀰緑如苔。行人過江急，江濶船不來。
石濕雲不起，石晴雲亦逗。對石閒觀雲，蒼翠落衫袖。
江暖雪初作，江寒雪漸飛。一竿潭水上，雪深猶未歸。
珠藏澤自媚，玉藴山含輝。憑君細調護，至寳人間希。
抑奢以從儉，去偽以返淳。咀嚼六經髓，呵為天下春。
海晏河清日，風調雨順時。大家惜元氣，保此萬年基。
帝徳乾坤大，親恩江海深。勉修忠與孝，莫負此生心。
妻沒夫誰助，母亡兒失依。兩行生死淚，都上老人衣。
覆土為此山，欲以種芳樹。山成樹轉多，相呼掇芳去。
有峰如玉笋，其勢髙揷雲。我欲招諸生，引手排天閽。
山頭日漸上，山下日漸明。遲爾五色鳥，來為吾道鳴。
揭衣登西嶺，風葉寒颼颼。極目望天際，有鶚横清秋。
心清見肝膽，水清見毛髮。一私無所容，聖功由是作。
形直影亦直，形曲影亦曲。曲直各有自，吾當慎吾獨。
人世少知遇，百年懐抱孤。山亭坐虚敞，邈與天為徒。
周禮乆不作，澤宫變荒圃。開亭集賓佐，觀者日盈堵。
髙堂絃誦息，呼童撤臯比。開軒望北山，静以省吾私。
山房白日静，左右列圖書。哲人乆不作，掩巻空欷歔。
有池大如斗，瀰瀰北山下。朝拾五色羽，鳳凰浴初罷。
山最深處，游人慎莫入。曉來雲氣腥，中有神龍蟄。
北山有危坡，都植蘭與蕙。平生性好修，掇拾以為佩。
望處天仍闊，雲邊雨未成。秋風莫吹散，留作打篷聲。
風急雨初過，天高日未曛。翠鬟堆晚岫，水墨畫秋雲。
開徑入松林，松香滿冠屨。行行細護持，茯苓在深處。
開園種修竹，竹實生何遲。玄雲閉白日，鳳凰正苦飢。
山勢何糾紛，龍頭突然起。蛇蟲走其足，竄伏莫敢視。
憶昔侍金鑾，顧瞻龍尾道。今日登髙岡，彷彿夢中到。
疋馬赴寧川，靡靡行不止。水色與山光，一百二十里。
聽泉如聽琴，看山如看畫。佳趣滿眉睫，應接都不暇。
樹罅天光漏，山雲氣深。遥遥聞犬吠，人家無處尋。
野曠路縈紆，山轉林斷續。長歌者誰子，隔溪聞伐木。
懸厓危欲墮，急湍嚙其趾。世路多險巇，君子慎所履。
小民飾虚詐，水燥而火濕。呵之不肯起，猶向馬前泣。
山人生計拙，種桐滿山樾。春來風雲多，桐花開不結。
輕飇拂凉樹，明月浸清波。酒醉呼不醒，萬物將吾何。
青山雲去後，古樹鶴來初。安得結茆屋，閉門觀古書。
青山日未上，緑樹雲猶濕。溪逥路轉深，扁舟何處入。
山前去路賒，江上片帆逺。家鄉在何處，一日膓九轉。
階下蒼松立，階前白鶴行。軒中何所有，終日此雙清。
松外見白鶴，鶴外見青松。小軒終日坐，清氣落重重。
開軒望長野，迢迢芳草緑。持竿彼何人，冒雨驅黄犢。
雲影蒼樹凉，雨候黄梅過。明月入西軒，照見幽人卧。
秋水池塘深，落葉亭臺晚。柴門閉西日，山人猶未返。
風髙海水立，雪厚山岡折。小院無人來，梅花自娟潔。
萬里長江水，春深可染衣。天涯何處客，遥逐北鴻歸。
青山夜對坐，黙黙無一語。天風動林薄，明月生洲渚。
山髙白日下，野濶孤帆遲。故鄉在何處，欲歸未有期。
天機常自契，妙趣向誰說。嵗晚無人來，獨釣寒江月。
青山見孤塔，緑樹空茆亭。畫師不解意，欠我六尺藤。
山到江邊盡，洲當水面横。鳴榔歸浦慢，囬首夕陽明。
天地髩毛短，鳬鷗心事閒。五湖風月好，都上釣魚竿。
山雨洗蒼樹，江風吹緑波。小亭人不到，詩思晚來多。
地窄剛容寺，山深不見人。囬頭望城郭，無處不紅塵。
屋外山雲濕，門前溪水寒。禪心安未穏，明月上蒲團。
山髙日易下，地滑雪初消。共說前途險，溪深獨木橋。
夜露滴松梢，秋聲退殘暑。不知九霄夢，凌風髙幾許。
海上風露寒，羽毛半零落。短日脩疎翎，去去翔寥廓。
母死兒亦死，母生兒亦生。兵刀是何物，門外自縱横。
持刀刲股肉，股痛兒不知。豈不戒毁傷，母病兒若癡。
翳翳白日静，遲遲青山行。心兜試寛窄，恐母坐不寧。
茆簷春日温，兒背穏如几。問母欲何之，行行過東里。
種蔬屋東頭，供母朝夕需。母性最好潔，兒蔬敢自汚。
取貲東海上，夢母為盛妝。今日在路上，明日在母旁。
親魂歸室廬，親體托林巒。如何謝孝子，守墓乆不還。
天地不為小，一身無所容。荆榛是何物，往返迷行蹤。
漆室發長嘯，杞國懐深憂。淚洒綱常疏，十年未全收。
人心皆孔孟，世道皆商周。此意無人會，西風吹古丘。
白日金牛洞，青雲丹鳳樓。思君不可見，新月上簾鈎。
百年夢不起，千古懐獨醒。西湖煙雨外，零落一峰青。
宦情長淡泊，行槖轉蕭條。獨有秋山色，相隨逺入朝。
開田種嘉禾，禾根須著土。君看丹青家，爛漫竟何補。
得喪非無自，操縱原有由。明珠在方寸，象罔難與求。
靈芝固無種，仙藥寧有根。至寳在人心，六經不盡言。
陰生為月窟，陽生乃天根。陰陽互相長，天地寂無言。
草堂近翠微，霧靄撲人衣。乘興欲相見，到門翻有違。
浮雲掩少微，蒼狗變白衣。世態正如此，孰從將孰違。
寒林煙火微，掩脛無全衣。世非不我用，我道與世違。
狂瀾撼風雷，砥柱屹不動。根脚苟未固，豈能排澒洞。
朝看海雲出，暮看海雲歸。而我亦海雲，出入澹忘機。
江館三年夢，雲山萬里秋。欲知相别意，淮水向東流。
萬里江天迥，冥鴻獨向東。草堂寛幾許，可以著清風。
虞淵路最逺，憑誰取紅日。引手抉層雲，清輝流八極。
碧海最西處，懸知物象幽。魚龍見明月，應作白日遊。
世路苦多岐，問君欲何往。吳鈎三尺長，光射斗牛上。
銀燈照華屋，寳鼎薰金埒。念此苦心人，獨映寒窻雪。
萬里程途逺，一肩負荷難。藕溪溪上路，風雪見蒼顔。
氣結芝蘭馥，胷蟠錦繡紋。大廷吐不盡，散作冶溪雲。
車馬閶門路，生前多故知。青山映疎雨，有客為書碑。
里巷誦遺徳，縉紳思舊游。太湖春水濶，不復見歸舟。
曉日乍瞳曨，驚波來自北。天氣幸未寒，風威爾胡得。
涼吹起青蘋，怒濤浮白馬。舟人慣耐愁，倚棹長堤下。
片片帆南指，湝湝水北流。隔船人去蚤，前路也維舟。
近市醉容易，長年喚不譍。客心與江水，日夜向金陵。
帆影宵仍遠，山容午始開。水禽無意緒，飛去又飛來。
客愁餘半榻，鄕夢遶千峰。但見竿頭日，不聞城上鐘。
高齋夜說鬼，霍然消旅病。不奈談深時，滿目看飛鏡。
君今憶故園，歸期亦全未。褚公髯如戟，閒殺丈夫氣。
古戍蕭關遠，空堦草露深。開簾時一望，何處擣衣心。
西涼知遠近，夢裏時嘗到。度却繡窓前，已是西涼道。
乾鵲本多聲，藑茅亦世情。見郎親筆信，難道不分明。
故里苧蘿山，夫家吳淞水。合歡未煖席，牽心那如此。
秋雨不肯止，木犀殊未開。小齋寒索莫，誰剪一枝來。
黄菊無多子，孤芳正要渠。誰能把秋色，分付木芙蕖。
舊日江南路，霜裘曉樹間。無香供晏坐，有夢到秋山。
二十學從戎，白頭猶異地。誰知黑河流，盡是征夫淚。
離別劇可愁，況乃事邊地。丈夫志四方，出門不揮淚。
閑雲兩三片，各自東西飛。昨日廬山出，今朝湓浦歸。
有情是堤柳，春色暗亭亭。復恐離人折，西風吹不青。
萬木一時暝，衆峰倦無聲。惟餘滿湖月，半夜向山明。
林屋閟烟蘿，歸樵已罷歌。獨吟斜日裏，誰復此相過。
雪色上征衣，雲沙鴈自飛。去家千萬里，只解送人歸。
翠葉春初解，香苞曉尚含。東風生百草，何爾獨宜男。
偶因故人留，不遂林下期。遥知看月處，為我立多時。
江雲載客愁，江色未分曙。君若囬首時，莫忘别離處。
花落又花開，思君酒一盃。故山千萬點，長向夕陽來。
鳥啼溪上雨，風碎竹間雲。明日東湖上，看山又憶君。
客舍臥常早，茶餘人各歸。獨有榻前燭，猶能照解衣。
新月出易没，殘葉墜還鳴。客中自無寐，元不為秋聲。
首祚欣兹踐，新年喜併囬。簇絲分細菜，剪勝學蟠梅。
宜春新燕帖，正旦頌椒花。樂遇重熈日，東風改歳華。
萬燈明不夜，鼓吹匝鰲山。一雨妬城郭，人回盡赧顏。
嶼鳥鳴孤影，汀蘋淡素香。曉來江上樹，葉葉是新霜。
隔浦秋鴻小，當江夕照空。扁舟不覺重，卻載荻花風。
路入桃源近，門藏竹戸深。孤雲同隱迹，老鶴識閒心。
混沌七竅鑿，可恨倏與忽。人生寒暑間，萬古長出没。
孫郎惜春句，平澹古未聞。譬如春江波，因春自成紋。
來禽着青子，紅葉護殘春。但使風味勝，不愧桃李門。
微生感年衰，誰能惜春盡。政恐厭黄梅，吳楊出蒸菌。
西湖天下勝，咫尺安得往。青春不可追，老力亦難强。
招提在南山，共著蠟屐登。世無謝康樂，此事誰復能。
青春不識回，豈但春去閑。何以永我日，妙香横博山。
水盡月還，空搖旛不飛。自憐心轉，欲辨已忘機。
何年山嶄巖，化作龍起伏。安得挽天河，著龍吐飛瀑。
往穴城南窗，分山得遙碧。誰持列玉峰，來照蝸牛席。
吳山非不佳，故山終眼明。南來一拳石，似我小峥嶸。
孤峰真崛奇，凝目見太古。便悲江上山，培塿不足數。
一點傷春恨，看成兩鬢霜。如今無此夢，莫畫兩鴛鴦。
一作東吳去，回頭又十年。可憐江上雪，空落釣魚船。
事去空千載，何曾有若人。只應煙樹裏，便是永和春。
雨足三湘岸，烟含七澤秋。可能無尺地，分得庾郎愁。
窗明有斜日，几靜無一塵。向後有餘恨，亂鴉來聒人。
紛紛桃李春，過眼成枯萎。晚榮方耐久，造物豈吾欺。
老火未甘退，稚金方力征。炎涼分勝負，頃刻變陰晴。
郴嶺最高處，桐軒臨水開。晚晴東北望，直見鬰孤台。
香粉驚人世，江都帝子家。只今荒艸外，猶有玉鈎斜。
虛窗臥不穩，殘漏一燈明。無限心中語，天高風又生。
欲學兒童事，階前采艸行。更無人共闘，兩手決輸贏。
得魚頻換米，不知米價增。但言魚日賤，官稅又來徵。
詩草能埋少，盤蔬用祭微。趨庭一父在，索飯五兒歸。
帝駕陷塵沙，孤臣誓靡他。丹心期報主，白髮不知家。
夕陽黯將沉，缺月遲未吐。滿眼玻璃堆，翻疑夢中覩。
玉樹秋益明，驪珠夜方吐。繞檻碧雲收，塵蹤故難覩。
野吹竹色寒，下有古澗道。牧兒放箠眠，牛馬齕風草。
老子愛江水，江面開竹門。江流竹影薄，子細見前村。
芳綠靜含煙，懸泉散碧天。春山不須買，石上剩青錢。
坐石拂溪雲，山空羣籟絕。無心理釣絲，愛此一潭月。
寒梅萬樹春，十里入香雲。夢與縞綃遠，參橫翠羽聞。
夜涼山雨佳，然燈校仙籙。雲晴溪氣香，窓外胡桃熟。
入谷聞空答，溪深六月寒。松風三十里，常作九秋看。
肅肅霜林靜，高巖懸玉鏡。何處壑中猿，一嘯千峰應。
過雨濯芙蓉，輕煙散桃萼。曲澗吹古香，流入西窗角。
石榻寂不寐，松風鳴夜絃。三更山月曉，蟾影覆人眠。
邈矣逃闇叟，高風不可親。白雲緘石室，留取付閒人。
采芝暮言歸，紫雲生谷口。山空明月秋，倚石不知久。
赤藤可扶險，青藜堪照書。老師竟何爲，暮齒隨安車。
紫蓋修連延，五峰似隨軒。何如惠我民，飛雪遍岡原。
鎖斷山川秀，包藏雲霧深。只留禪客在，不許俗塵侵。
鑿破蒼苔地，灣灣月半邊。既能清到底，何必十分圓。
松带飛雪暮，簷支落日閑。重巖看不厭，絕勝五臺山。
激烈苟相感，捐軀未足論。從來有心漢，死不爲殊恩。
山色黛眉遠，溪聲玉珮珊。溪山憐逐客，故爲結清歡。
粼粼溪底石，五色粲堅圓。安得女媧手，錬之將補天。
小艇渡行旅，往來終日操。但令人利涉，寧復計劬勞。
幽人臥松雲，偏向雲深處。颯颯蒼龍吟，千山響風雨。
小姑戲弄潮，扁舟大于掌。手持青玉枝，撐入荷花港。
芙蓉照碧波，湛湛弄清影。何如舟中人，笑對菱花鏡。
人言妾似花，只似蓮心苦。折藕復牽絲，生為多情誤。
密林新雨歇，疊壑瀉潺湲。書聲午未罷，深坐覺寒。
屈折金石瘦，偃蹙虬龍怒。蕭然少生意，端爲根中蠧。
歳晚風號寒，琅玕半吹折。雖殘栖鳯枝，終抱凌霄節。
疏筠輕带粉，老葉飽經霜。試問枝頭實，何年集鳯凰。
解籜能幾日，成陰不待春。天然爲誰笑，風露一枝新。
土潤引新萌，虬鞭獨處行。此君人不厭，何惜滿林生。
養就籜龍兒，斕斑角未齊。斧斤休縱手，會看拂雲霓。
太虚元湛寂，妙用起雲雷。若解明如鏡，何須冷似灰。
獦獠幡非動，生公石點頭。一時揑恠者，流毒在千秋。
誰試千金劍，猶存石上痕。仇人滿天下，遺贈敢忘恩。
越溪諸女兒，蛾眉須自重。但得夫壻憐，何必君王寵。
蕩子遊遠方，佳人倚繡戶。荼菜與椒聊，汝辛我亦苦。
寒衣裁已定，非是妾踈慵。有線無鍼引，教妾何由縫。
翡翠生南方，羽毛未爲彩。裝載上兩京，聲價踰數倍。
我家有寶劍，鑄成匪一朝。珍藏雖未用，奇氣常干霄。
豐盈盛餙女，布素淡粧人。不分在顔色，只分富與貧。
所志惟一飽，聚聲如雷車。秋來腹長饑，撲撲喙作花。
情態真可憎，畫成因誤墨。薨薨亂雞鳴，慘慘變白黑。
杪忽腰如壺，聯綿窠若屋。毋輕懷袖間，防此蠆尾毒。
粉翅搖春暉，翩翾自來往。勿貪花草香，觸此饑蛛網。
飄飄綠衣郎，怒臂欲當轍。君王求勇士，嘉爾能仗節。
雙睛碧珠瑩，四翅青羅薄。但知逐飛蚊，不復顧黄雀。
戚戚鳴歲暮，不知有春秋。肯信鯤與鵬，同作逍遥遊。
露下草根冷，戞然長悲鳴。誰知兩股間，能作無窮聲。
柳條將荇帶，隔水故相牽。欲采芙蓉贈，仍愁不見蓮。
藁碪原自在，不是野鴛鴦。縱有憶君意，其如水一方。
含笑掩羅襦，佯羞入深竹。漫勞贈妾辭，不解迎郎曲。
東家亦有施，西家亦有施。不知花阿那，空自顰娥眉。
洞口花冥冥，鳥啼不知處。風吹石上泉，散作巖前雨。
長林鳥歸盡，露下庭草溼。鐘磬寂無聲，虛窗白雲入。
茆屋臨清溪，中有小橋度。遙望知君家，門前五柳樹。
朝看亭上山，暮看亭上山。問君心何似，白雲相與閒。
籬落紫烟明，東風動新綠。不用費機心，今年春雨足。
寒塘涼雨過，一夜新水長。初日照芙蓉，坐看靈蔡上。
溪風生夕涼，古渡流寒玉。時有采菱人，來唱采菱曲。
磯頭丹荔熟，入手異香聞。日暮紅綃退，玉肌持媚君。
東風動南枝，冉冉殘霞墜。不是競新妝，美人今夜醉。
山中饒薜蘿，底事頻促織。借問黃金籠，如何秋草色。
芳渚生夕波，寒潭映脩竹。幽人罷釣還，菰米飯初熟。
西風吹蕉林，秋雨正蕭颯。淅瀝空階前，寒蟲互相答。
山風飄白雲，油然滿庭戶。呼童下筠簾，白雲飛不去。
山頭涼雨過，一夜溪聲急。向曉下籐床，開門飛泉入。
瑟瑟西風起，松房夜掩關。月華涼似水，河漢在人間。
蘆花秋水漲，不見客帆歸。惟有雲邊雁，翩翩南向飛。
送客蘆花水，水寒花亂開。西風知別恨，頻為打船回。
朱實臨風生，有似君心赤。好從葉上書，為紀萬年曆。
碧海瞰危亭，波光混大清。曠懷知樂此，夷險本來平。
洞府跨仙源，溪流繞山去。莫放桃花紅，時人恐知處。
紫氣蒼茫起，遙瞻若木東。紅輪夜半出，搖動金銀宮。
迢遞錦雲道，瓊花間朱草。時聞遠近香，不知秋已老。
孤飄插雲漢，秀色凌朝霞。安知洞府裏，不有蔡經家。
洞口松蘿密，白雲壓枝溼。莫往披白雲，恐有蛟龍蟄。
竟日碧山中，清宵憇寶宫。客愁無那處，一葉已秋風。
柳外赤蘭橋，遙接南塘路。迷人采芳來，徘徊未足度。
濯濯柳枝齊，黃鶯飛復栖。春風正浩蕩，為君盡意啼。
涼籟晚颼颼，煙雲一颯收。縱予萬里目，登君百尺樓。
子期不復作，雅曲誰與耳。借君膝上琴，發我山水志。
長安不可見，但見暮雲浮。因君北望處，動我江湖憂。
涼飈襲庭越，如聞金石響。知君有新句，題在木葉上。
蛇蚹與蜩翼，覺有待為煩。吾愛柴桑老，能為神釋言。
翩翩青鳥使，來往寄瑤華。傳書問西母，桃作幾時花。
涼雨蹴春波，曲曲隨隄轉。時泛桃花來，不知源近遠。
調高嘗寡和，境絕每無鄰。持留一席地，安頓世間人。
籓籬不復設，門戶洞然開。閑窗無俗物，應只有雲來。
森森萬條玉，裊裊一溪煙。贈君謝客句，綠篠媚清漣。
寒塘已自清，涼雨昨夜洗。曉看岸上花，盡插碧波底。
宣室思前席，承明虚直廬。不肯入州府，分其終隱歟。
世路機兼穽，人情楯與矛。客能知許事，兀兀一時休。
成功收拾芥，舊讀餘斷編。時思賢聖對，久要故依然。
獨飲自成趣，世情何用論。生平龍坂客，誰過雀羅門。
當官肯虞謗，遇事羞摸稜。閒來愛清夜，默坐對青燈。
塵埃暗宫錦，耒耜安田廬。陳力知不能，不止獨何歟。
邊書猶插羽，世用在持矛。空言客何務，問事其少休。
忘憂有妙理，細與麯生論。相携醉鄉去，醒見月當門。
一時盛意氣，四海竦風稜。我懷非此念，兀坐對青燈。
雲頂峰崛奇，金淵水清寫。勉從山水遊，切勿輕民社。
果爲山中州，叢攢少平地。斗下金泉峰，十里掃空翠。
岧岧金泉峰，望望朝復夕。凄冷雨中樹，曠朗雲外石。
江山有英氣，草木多秀拔。仙聖之所廬，著眼盡現傑。
舊句入貞珉，新題亦已陳。光陰如許速，誰是百年人。
仕路定風波，人生能幾何。時來聊試手，爲瑞不宜多。
野曠悲行客，湍驚礙去船。夜江清汎月，秋草碧連天。
綠逕斜縈草，紅梢半落花。曲池風碎月，攲岸雨摧沙。
雨夜宿山齋，夜深雨聲息。石室含餘清，風枝堕殘滴。
雲林無俗姿，相對可終老。如何塵中人，不見青山好。
天圍秋漲闊，山背夕陽孤。岸樹晴猶濕，汀煙近卻無。
潭深凈如練，宛然魚自見。獨憐簑笠翁，錯下銀鈎線。
婦人雖軟眼，淚不等閑流。我因無好況，揮斷五湖秋。
一陣催花雨，高低飛落紅。榆錢空萬疊，買不住春風。
小閣對芙蕖，囂塵一點無。水風涼枕罩，雪葛爽肌膚。
涼吹晚颼颼，蘆花兩岸秋。夕陽樓上望，獨倚淚偷流。
勁直忠臣節，孤高列女心。四時同一色，霜雪不能侵。
夜久萬籟息，琴聲愈幽寂。接引到清江，巖泉溜寒滴。
日月堯天大，璿璣舜歷長。側聞行殿帳，多集上書囊。
意帖初宜夏，金駒已過蠶。至尊千萬壽，行見百斯男。
三宮催解糉，妝罷未天明。便面天題字，歌頭御賜名。
莫進黄金簟，新除玉局牀。春風送庭燎，不復用沈香。
金環半后禮，鉤弋比昭陽。春生百子帳，喜入萬年觴。
學詩三十年，緘口不求知。誰遣好奇士，相逢說項斯。
我愛陶彭澤，解言歸去来。醉眠猶遣客，却使世人猜。
我愛陶彭澤，不求弦上聲。琴中如有趣，曾遣幾人聽。
春風未雌雄，尊酒自賢聖。燕巢樓閣間，鶯語花柳静。
君住長江邊，妾上長江去。長江日夜流，相思不相顧。
長江日夜流，妾心終不改。誰謂江頭人，相思不相待。
東家石榴紅，西家石榴紫。俱是一種花，同生不同死。
夢短添惆悵，更深轉寂寥。如何今夜雨，只是滴芭蕉。
風吹蒲葦叢，中有霜墮意。美人天一涯，行子初夜至。
風吹蒲葦叢，秋色日向晚。美人何時來，行子饑未飯。
行子惜日月，美人輕别離。風吹蒲葦叢，及時當早歸。
學得漢宫粧，偷傳半額黄。不將供俗鼻，愈覺更清香。
宿昔尚殘暑，晚風吹欲無。不知留此住，更白幾莖鬚。
湘水一番竹，下有千畝陰。寧知竹上淚，是妾一生心。
不作韓城住，虛爲河朔行。白鬚鑷更出，知爲阿誰生。
獨自不爭春，都無一點塵。忍將冰雪面，所至媚游人。
不爲傷離别，其如漸老何。秖應從此去，轉覺白鬚多。
雁下秋已晚，江天風雨微。寧爲聚沙立，不作傍雲飛。
一夏病如此，他鄉閑未回。疏簷聞鵲喜，知有遠書來。
更作東山住，尋盟尚有詩。看君騰踏去，及我未歸時。
受戒不捕鼠，聽經如欲譍。誰知兩溪畔，今日送亡僧。
往時椿閣老，盛德傳鄉閭。至今風流在，遺芳殊未疏。
有孫仁者靜，遠近伏共賢。定知建德民，祝令如翁年。
胡人吹短笛，一半是離聲。想得南飛鳥，雲間亦厭聽。
秋聲晚來急，邊塞乍寒時。不似江南日，愁多只自知。
今日衢州路，師奴不共行。阿童渾似汝，只是太粗生。
問訊階前菊，如今屬阿誰。祗應風露底，猶記摘殘枝。
病久仍多事，深居未識春。殷勤今夜雨，且爲阻游人。
世久無高識，斯人我獨知。子行吾羨子，雖病敢忘詩。
念昔無事日，同升夫子堂。江湖晚相見，猶喜共行藏。
世久趨浮末，于時爾獨賢。閑游衆目外，却立萬夫前。
老驥空伏櫪，長琴有斷弦。傷心共隱地，回首更茫然。
伴我走道途，直前無葛藤。三年貧病裏，幾度送亡僧。
君爲千里行，我此一室住。清風隨畫舸，已過江北路。
君如暑伏冰，所至自清靜。翛然接新秋，已復天地性。
隨行萬卷書，既足以自娯。因知君所樂，不在使者車。
入門雖多塗，其究有安宅。君能識其然，一語在物格。
學道貴積習，天地故相似。不容有秋心，毫髮在胸次。
海陵我舊游，歲月亦已久。不知兵火後，尚有昔人否。
官閑有新作，寄我莫憚遠。兼書海陵事，令我開病眼。
雲靜天如水，風停海不波。請觀如是相，夫子意如何。
荒城春色裏，花濺淚潺湲。社燕歸無屋，營巢寄客船。
登臨興未盡，落日苦催歸。扶持出門去，山寒露濕衣。
有漏教無漏，如何水泄通。既能圓密了，內外一真空。
葡萄產西域，漢使斸根回。自到中原後，先從上苑栽。
漫天方作雪，糝徑忽鋪氊。已是春如酒，那堪爾似綿。
南浦江波綠，陽關柳色青。夕陽千古恨，分付短長亭。
扶桑擁晴紅，梧桐藹深翠。鳴鳳在高岡，昭昭聖王瑞。
高人有真趣，林壑暫棲遲。悠悠經濟心，未許巢由知。
東山欣仰止，嵐光翠欲滴。駕言山中游，藍衣照春色。
西峰高且峻，下有祈靈祠。來游適公暇，細和梁翁詩。
碧雲高出山，飄如翠鸞舞。萬里從飛龍，八方望霖雨。
飽霜猶鬰葱，立雪故清潤。下有老成人，持心以相印。
是身如虛空，風馬時獨御。青天手可捫，便欲飛騰去。
我欲款玄關，誰能供逋客。相將持綵囊，珠露滿蒼柏。
澤國春歸早，連門競築臺。夜來風力峭，疏片半飄梅。
曉凍穿流急，晨光照火新。四郊和氣合，歌吹待班春。
花光浮翦勝，酒色動雕觴。欲識邦侯喜，眉間照席黄。
跨臘纔更歲，經宵併是春。黄堂清訟缿，欲助發生仁。
日應東風轉，春隨北斗回。不須鄒子律，餘暖到寒荄。
曉卜農祥正，遙知歲事豐。小桃如有意，欲吐故時紅。
曲席紛羅綺，中腔度管絲。歡聲連萬井，一一擁春祺。
曉望泰山雲，暮飲烏江水。雲水寄萍蹤，何日歸根處。
惟餘虛名在，長江與蒼山。不逢堯舜世，終此若鳥閑。
蘭殿光風轉，椒塗淑氣濃。柳烟添曉翠，花露浥春容。
紫禁遲遲漏，瑤箱細細風。君王問安早，紅燭照簾櫳。
寶勝金書小，酥盤花様新。六宮呈妙巧，清曉慶佳辰。
雲篆摹仙印，香菰纒綵絲。風回五明扇，日麗萬年枝。
神飈隨律至，玉宇倍清凉。復古觀書處，偏宜晝漏長。
兩岐呈瑞麥，三秀産靈芝。天意方垂佑，宸心愈肅祇。
冬旱江成渚，維魚記石稜。滋濡春遂足，狼戾歲將。
死謫憐忠愍，生還喜子由。荒祠連舊宅，幾見海雲秋。
含風皆有態，夹路自成行。馴鴉朝暮集，接葉得深藏。
蚤聞彭城子，詩禮爲專門。只今青雲上，粲然見諸昆。
我願天下士，奉親皆若此。家家父母前，人人老萊子。
客有跛其足，莫登主人臺。願爲南來風，長滿主人懷。
窗下羲皇人，酒中桃源路。客非伶與潛，我醉卿且去。
心惑由多技，養之先欲正。紛然萬化塗，廓爾大圓鏡。
長者施法衣，山僧肩上搭。有口今嬾開，只憑衣說法。
相從無十日，相別又經年。爲問南來雁，群飛孰使然。
不疑汝未徹，端的若爲分。寶劍寒光動，桃花雲裏春。
生涯一物無，坐對方來客。有問不違伊，向道庭前柏。
跛鼈三年病，一書千里心。冤家容可避，到老也相尋。
我笑華亭老，虛舟漾明月。撞著問津人，萬劫繫驢橛。
開口贈兩橈，老婆心更切。回首與翻身，亦未爲剿絕。
那堪钁頭邊，勿令有斷絕。老戒不放伊，攜之入閩粤。
到處出似人，幾箇知時節。空也心膽麤，戒戒勿漏泄。
摵摵初鳴竹，涓涓稍滴簷。忽然幽夢斷，更覺曉寒添。
纖纖花入麥，漫漫雨黄梅。泥徑無人度，風簾爲燕開。
一與劉園別，春風到海隅。牆陰草爭綠，留得屐痕無。
一雨緣南浦，波明柳蔭門。遥知湔裾處，爲我一攀翻。
散策橋南路，春容最好時。夢回花滿眼，猶恐是辛夷。
牛歸坡草煖，船繫岸花零。白墮尊同卧，黄昏月照醒。
傾心知向日，布葉解承陰。空側黄金盞，誰人與對斟。
茲庵路何許，雲深不知處。夢覺兩俱忘，始可驀直去。
默豈交摩詰，談何事阿戎。時行百物生，不息唯天工。
空中一物無，於焉生萬有。向此求神通，杯棬即非柳。
一泓湛無滓，遶砌如天成。鬚眉徹底見，風浪何曾生。
煙嵐染秋黛，潺潺逕大空。平疇藉光及，比屋饒千鍾。
平生安樂地，不受利名煎。其中一空洞，寥寥無色天。
生處本恬淡，得失誠酸辛。婆娑鬢漸秋，天地一閒人。
法門建章富，法幢空處成。於此下一則，浮雲涴太清。
穠薰知見林，燕坐觀物化。鼻孔如撩天，可聞不可畫。
胸中炯明月，一照萬緣空。蟬蛻雲霄表，墮地爲儒宗。
夫君活國手，愛此隠仙字。行再出刀圭，可使民久視。
注目眇無際，彤雲燦晚暾。心融八極表，欲辯已忘言。
緩步一徙倚，細數新條枚。悠然得真趣，獨立遲誰來。
蟾窟有奇芳，殖根此茂密。人間萬種香，企之不可及。
萬疊互團繞，風煙朝夕俱。三穴已掃竟，無復藏妖狐。
何人過三徑，共此麴糱春。月下倩人扶，花影鋪滿身。
濯纓與濯足，均是滄浪水。箇裏不勝清，渭神爽應泚。
灑然清泠吹，過我十八公。颼飀喧宇宙，可奈此孤叢。
相識三十年，身顛心不顛。有人還會得，即是地行仙。
獵獵風攲袖，垂垂雨打船。最憐荷似屋，不障水如天。
溪頭斷續雨，松下送迎僧。世境不到處，心融意自澄。
久困塵埃夢，暫隨香火緣。栖鴉急殘照，我亦踏歸船。
今我非故我，行禪坐亦禪。送風當八面，一鉢老三川。
水面數千里，頼公託此身。如何阻惡灘，與我爲參辰。
我實假衆力，送君遊蠻荆。灘危不可前，徒有濟川名。
公非不通險，任重載者淺。此去荷責輕，又得先歸便。
此去責雖輕，恐爲商賈資。細瓷枉壓我，使我成徇私。
承露珠微微，弄態金淺淺。秋風一披拂，清意忽作遠。
山空花更幽，日透香自永。只欠攲月梅，同汝弄疎影。
甲觀吾何事，丁年歲又周。霜餘一尊在，梅過百花羞。
未是他鄉客，思家已斷魂。明朝春色好，宿處近花村。
已作一宿客，漸爲千里人。吾親白雲下，回首一沾巾。
憶昔逢重九，登臨不憚遥。弟兄同把酒，行樂興飄飄。
去歲重九日，吾親窀穸期。東籬自黄菊，淚眼可曾知。
此日黄花酒，深期酌弟兄。誰知有離別，西望不勝情。
我有茱萸沜，遥同輞川底。登高少一人，又是王家弟。
嘉節苦難遇，故山隨俗登。未能如鄭谷，一榻對高僧。
白石登山客，新詩句必豪。寧容杜陵老，獨步玉山高。
我思鴈蕩游，欲與鴈行去。羽翼本天生，誰令分兩處。
樂事苦無多，良辰豈長見。明年綴席時，要使茱萸徧。
庭前有晚菊，青蘂未堪插。開日即重陽，歸來酒同呷。
載酒觴黄菊，登山臂紫茱。重修汝南事，災厄自今無。
老去悲秋甚，興來聊自娛。明年知健否，子細看茱萸。
窮途嗟我衰，中歲傷兒夭。兄弟止三人，尊前豈宜少。
嗅菊謾勞三，賜安得萸一。聊分故園枝，不負重陽日。
節物豈不好，吾家何太貪。一尊聊爾寄，重意媿先人。
像貌崇賢聖，名言訓子孫。日親師與友，力學探淵源。
不飲紅裙酒，祇將文字論。江東渭北客，日日對芳尊。
主人端不俗，景物亦相宜。手種軒前桂，聯芳共幾枝。
剡溪藴秀異，久鬰少陵詩。今向軒前看，人如晉宋時。
安道家何處，溪山深更深。扁舟不憚遠，得得訪同襟。
金玉本非富，詩書元不貧。平生無盡用，學問在吾身。
功名就烜赫，遺訓可能忘。待獻明光賦，蜚聲滿四方。
獨學恐孤陋，要須親友朋。虛齋集群彥，共對短燈檠。
好似東山謝，滿庭芝與蘭。義方能不倦，擢秀固非難。
憶昔杜陵老，恨無千萬間。君能恢大義，吾黨悉歡顔。
一室雖方丈，游從必舜徒。芬馨不自覺，身化與之俱。
堂上論文客，異時還索居。池中鯉魚足，好寄別來書。
今古幾池館，人人栽牡丹。主翁兼種德，要與子孫看。
已過花王候，纔聞近侍香。來遊禁酒地，免作退之狂。
巖桂何時種，遥聞月窟香。君家似燕竇，會見五枝芳。
園林盡摇落，氷雪獨相宜。預報春消息，花中第一枝。
日烘香倍遠，雨浥韻尤清。誰把玉錢比，恐花羞此名。
桃李莫相妬，天姿元不同。猶餘雪霜態，未肯十分紅。
欲與春爭媚，嫣然一笑芳。雨中如有恨，疑是爲無香。
曾入江南夢，故宜名瑞香。何人好談論，雅目誤更張。
不恨開時晚，自知能傲霜。慎毋同瑣細，采擷上君堂。
非蠟復非梅，梅將蠟染腮。遊蜂見還訝，疑自蜜中來。
客館逢重午，石榴花正芳。吾廬開亦好，歸去嚼天漿。
菊以黄爲正，梅惟白最佳。徒勞染千葉，不似雪中花。
在處飄紅雨，臨窗照夕陽。何時清禁裏，一笑伴仙郎。
豈有夭桃艷，淡然群卉中。全身是清白，那肯媚春風。
學得酴醾白，更能相繼芳。金仙粲然笑，鼻觀不多香。
十里西湖上，紅雲照綠波。何如吾凈友，臭味不須多。
秋色在何許，蓼花含淺紅。客情禁不得，歸興逐西風。
有客看萱草，終身悔遠游。向人空自綠，無復解忘憂。
蒼梧巡不返，斑竹至今存。今日稽山下，幾枝忠孝痕。
問訊東牆竹，佳名今始知。龍孫初迸日，燕子却來時。
瀟洒西河種，誰移向浙東。青枝太纖細，莫近楚王宮。
珠帳臨簷掛，龍鬚滿架抽。也知堪釀酒，不要博凉州。
草木一般雨，芭蕉聲獨多。主人栽未足，其奈客愁何。
天上玉衡散，結根泉石間。要須生九節，長爲駐紅顔。
禁殿安蚩尾，騷人逐畢方。何如栽此草，有火自能妨。
首夏盤池裏，新荷點數圓。主人行中選，故爲作青錢。
君有好山僻，疊山亭院間。不遮山外眼，又得見真山。
不比兒童戲，埋盆作小池。要令盆底水，長滿不傾攲。
君富端不俗，有錢長買書。家藏三萬軸，不怕腹空虛。
雅志在沖霄，長思振羽毛。風前怱相和，聲徹九天高。
善鳴聊自適，不願遇知音。深恐山陰嫗，誤猜君子心。
毛羽不多異，浪於花得名。深疑杜陵誤，黑白未分明。
文采真爲累，飛鳴不自由。小池新水漲，相對謾沉浮。
千古剡溪水，無窮名利舟。閒乘雪中興，惟有一王猷。
禹迹始壺口，禹功終了溪。餘糧散幽谷，歸去錫玄圭。
遠水從台婺，同歸古嵊州。巍亭壓山頂，千古挾雙流。
曾到龍宮寺，拂塵觀古碑。何時無短李，肉眼可能知。
曠野冢纍纍，子孫猶不知。千年戴顒墓，三字道旁碑。
再入山中去，烟霞鎖翠微。故鄉遺宅在，何日更來歸。
剡水照人碧，剡山隨眼青。我來非雪興，慚上戴溪亭。
泉自何時有，得名從偃公。誰能繼張陸，爲載水經中。
預作休休計，先開小小園。杖藜成日涉，得趣與心論。
一閤僅容膝，閉門塵慮捐。讀書心已懶，高卧腹便便。
小徑循園闢，青青草色都。主人猶未仕，時得理荒蕪。
遶舍種脩竹，清風長滿筵。天姿本來凈，不雨亦娟娟。
九畹何人種，光風泛國香。林間今幾許，鼻觀日揚揚。
吾圃豈不富，黄金無數錢。誰云何用好，霜裏白鮮鮮。
人道此花貴，豈宜顔巷栽。春風情不世，紅紫一般開。
十花稱近客，千葉重維揚。世上無姚魏，還他霸衆芳。
北陸寒未半，南枝春已回。方於雪中種，便向雪中開。
本是一根出，相期同化龍。慎毋輕剪伐，雲路定相從。
盛夏綠遮眼，茲花紅滿堂。自慚終日對，豈是紫微郎。
佛閣閲人久，儒官涉世踈。伽藍真長者，容我半年居。
桑下不三宿，閣中經半年。青山滿庭戶，雖好莫留連。
靈運本狂客，偶來蓮社遊。鍾魚聽已厭，歸去故園休。
吾門非北海，安得客滿坐。有亭名率飲，鄰里日相過。
蒼頭稍知耕，赤脚頗能釀。有田俱種秫，我日坐亭上。
幽亭闊方丈，脩竹種千百。有時人不來，影月爲吾客。
富貴有天命，安貧士之常。聊爲真率飲，未用利名忙。
老去識交情，興來懷酒伴。山林車馬稀，風月壺觴滿。
文舉客滿坐，淵明酒盈尊。雖無古高躅，妙意亦常存。
文字粗能飲，聖賢時復中。林間十二子，賓主自清風。
富飲不解文，翁意非在酒。三盃聊遣興，一醉豈緣口。
我游醉鄉中，常在軟飽後。誰脩醉鄉記，添我姓名不。
吾家數兄弟，薄有古人風。生計何曾足，酒盃無日空。
我性野而率，山林謾求安。有酒固可樂，無酒亦自寬。
亭上可率飲，林間宜率吟。每於詩酒裏，寓我率然心。
結交雖不泛，絕物亦何曾。莫問親踈客，過門無不應。
交游聚散中，身世浮沉裏。觀書悟昨非，把酒知今是。
有酒或無客，有客或無酒。何時此亭中，客酒兩常有。
是非何足論，時酒謾消遣。但把無它腸，聊爲在家善。
燈火散交游，園林寄幽興。萬事付無心，隨緣不求勝。
心向靜中求，身宜閑處著。閤已號便便，亭宜名莫莫。
吾家老兄弟，杖屨日相過。對酒歡無限，論詩味更多。
有口但飲酒，無悰亦作詩。它年宦南北，還憶在家時。
昔年度茲嶺，回首念慈親。如今望雲處，惟有淚沾巾。
梵舍十八所，道場皆矩羅。茲獨號羅漢，想應無漏多。
雁蕩屢經眼，箇中方再游。何時脫塵鞅，來此飽清幽。
故鄉從此去，借問幾時還。先自思兄弟，那堪宿雁山。
飛雪送殘臘，带花迎早春。西疇農事及，媿是不耕人。
秋去菊方好，天寒花自香。深懷傲霜意，那肯媚重陽。
菊晚不害好，固宜登我堂。書生自頭白，奚用泣馨香。
枉道貴何益，正塗窮亦榮。誰辭談義命，試問小君平。
子尚乃如許，壯年墳已荒。我來親種柏，含淚待蒼蒼。
梅花照歸眼，春色戒行裝。君命不俟駕，安敢懷故鄉。
祀罷燈花喜，山游曉色新。江頭送歸客，我亦是行人。
去國懷明主，離群念舊游。翻令到家夢，終夜繞瀛洲。
相見惟言去，吾今去已成。著鞭先幾日，不及送君行。
棹弭龍門下，誠馳天闕邊。平生畎畝意，祝聖更惓惓。
綠水客星瀨，薰風婺女谿。來尋處士隠，歸向斗中棲。
先人植雙桂，馨德滿吾廬。不老兒孫長，聯芳合似渠。
我豈規彭澤，茲籬偶在東。悠然見山處，仍向菊花叢。
去國常憂國，還家未有家。君恩報無所，含媿出京華。
弭棹祠堂下，一天星斗明。客星尋不見，影浸釣灘清。
石洞幾時闢，石門長不扃。貪看一派水，三載兩回經。
誰把銀河水，直從天半傾。好流人世去，一洗四維清。
灑掃學者事，陳蕃胡不然。要令天下凈，端自室中先。
掃地眼塵凈，焚香心境清。案頭時一炷，邪慮不應生。
入政慚無學，還家更讀書。翻同小兒輩，相共惜居諸。
秋興最難遣，詩懷如亂雲。雖無少陵筆，一飯不忘君。
我意豈在酒，銜盃聊樂天。客來同一醉，客去獨高眠。
濫與金華講，賜沾龍鳳團。却歸林下飲，更媿是粗官。
光景老尤惜，忍銷枰弈間。娛賓欠絲竹，一局戰清閑。
秋日更可畏，所宜惟暴書。反身還自笑，均是蠹書魚。
園小日思涉，山高時欲登。老來疲脚力，興至策枯藤。
山中久不雨，汲水欲何從。一夜井泉達，靈鰻恐是龍。
花木正憔悴，秋陽那更驕。驅童綆深井，聊助化工澆。
還舍八十日，三逢明月圓。停盃試一問，歸去定何年。
既晚開何益，采之聊泛觴。書生自頭白，奚用泣馨香。
可正宜頻覽，無塵亦自磨。少陵今老矣，功業欲如何。
旱久井垂涸，汲多泉更渾。浚教泥凈盡，何患不逢原。
四友共文房，蒲君最異常。研磨發文采，好去奉仇香。
愷悌周君子，循良漢守臣。如今坐堂上，端是政平人。
不是因三秀，名堂意自深。要居森戟地，毋忘采芝心。
昔日栽花者，官移花未開。舊花今豈在，猶說范公栽。
會得名軒意，公餘坐片時。退思何及矣，未退早須思。
猶起才難歎，同時九亂臣。鄱陽千載守，賢豈許多人。
誰品鄱陽守，四人賢不知。如何堯舜世，能使野無遺。
有澤宜觀水，無簷不見山。鄱君千里國，俯仰一亭間。
孤鶩同飛處，澄江共賦時。晚來亭上看，真是謝公詩。
高架添風韻，芳醪共姓名。蘇州凝燕寢，疑是此香清。
昔日風流守，公餘種百花。春風不檢點，紅紫落誰家。
郭外山橫閣，江邊水照樓。粗官無暇日，何以得消憂。
亭廢名猶在，春來花自芳。猶餘蜀中錦，愛惜比甘棠。
遥與齊侯會，江人故國存。夷吾嗟不見，北望是中原。
廬阜雙林寺，爐峯幾瓣香。日烘烟嫋紫，敬爲白公堂。
石散山形在，池乾水意存。游心山水外，至樂不容言。
游徧廬山寺，茲山亦自佳。數宵緣石耳，一飯爲天華。
江上秋風起，鱸蓴正憶家。舟行良不惡，日啖小魚蝦。
高柳何人舍，孤燈此夜舟。遥從白帝去，少爲紫微留。
魏闕回頭遠，夔門去路長。萬年天子壽，一瓣福田香。
小院藏脩竹，柴門傍曲江。繫舟楊柳岸，詩句落僧窗。
水不經三峽，山猶過九盤。數家修竹裏，堪入畫圖看。
巫峽逢生日，夔州見立春。行年五十五，羞作戴花人。
長江何處水，明月幾州天。月與江無約，相逢是偶然。
湛湛下脩竹，味如飴蜜甘。人言此爲瑞，無德可能堪。
簾捲見山近，窗開竹香香。訟庭公事少，靜坐納微凉。
聖主有美化，丁寧戒守臣。毋令挂牆壁，宣以及吾民。
昔日循良吏，獄空無怨聲。刑清本無術，心地要先清。
茲地有神宇，人人來薦羞。神雖能介福，福亦自須求。
川峽天下險，幾人持節過。好來平處弭，莫起險中波。
夔府皇華地，乘軺都幾人。誰如二使者，實惠活斯民。
刀笠燒畬俗，舟航撇旋鄉。五經誰教子，儒術破天荒。
西接卿雲里，東連屈宋鄉。好風吹峽水，盡作魯芹香。
相與勿言利，要令通有無。家家香一瓣，心慕舜之徒。
世仰欽宗聖，人知太母賢。千秋龍已化，香火蜀江邊。
非長陳壽贊，無首杜陵詩。廟貌并公論，如今勝昔時。
誰道夔門陋，茲坊號慶豐。守臣憂國願，端似杜陵翁。
前山名勝己，夔子有嘉賓。舘闢自予始，媿非賢主人。
大江來自蜀，衆水共朝東。我欲扁舟去，問津從此通。
官費接筒竹，民蠲沽水錢。丁寧後來者，莫負義名泉。
分鼎江山在，受遺宮闕荒。風雲時慘淡，疑會舊明良。
月窟何人到，向來標榜新。如今折桂者，不止一坊人。
二疏歸去後，林下少休官。聖代夔門裏，一枝栖故鸞。
郡城深僻處，車馬罕經過。中有人多少，人和風自和。
昔日賢太守，堂前零露甘。我來無善政，露下亦何堪。
書讀萬卷破，少陵觀國初。登堂吾有媿，頭白腹空虛。
昔日曾夔州，茲堂見三白。爲瑞不嫌多，年豐最宜麥。
誰鎸堂上石，光艷少陵章。莫作詩人看，斯文似子長。
占得高明地，長聞燕寢香。江流匹練白，竹日萬金黄。
形勝據天險，金湯無以過。英雄多失守，制勝在人和。
仁者果何似，宜於射也觀。穿楊不在手，心地要須端。
勿謂江湖遠，長如天日臨。事君何敢隠，中外一般心。
分得天池水，跳成月峽珠。一清夔子國，炎瘴自今無。
穴土誰爲洞，溫凉欲自私。人間有寒暑，坐此豈容知。
深山夔子國，古柏靜暉樓。柯葉今如許，相看幾故侯。
誰種樓前荔，周天幾歲星。子隨心地赤，葉到歲寒心。
郡齋誰種竹，綠蔭未多濃。我欲添清閟，殷勤護籜龍。
白帝誰云陋，黄柑亦自香。一株三百顆，風味自吾鄉。
重陽無數日，風雨登臨緩。會見天氣佳，黄花挿須滿。
老對黄花節，遥臨白帝城。空齋聽蕭瑟，點點是鄉情。
江山悲木落，身世嘆飄蓬。未會登山客，先吹墮帽風。
巫峽有雄風，菊天多細雨。知我欲登高，先期洗塵土。
竹葉悲杜陵，秋雲吟柳惲。家鄉雁蕩遥，節物龍山近。
灰飛季秋管，雲暗巫山峯。我欲廓氛曀，試呼黎與重。
節近愁陰雨，雲披見太陽。殷勤呼酒伴，爛熳醉秋光。
簷日照我几，竹風清我襟。官身心處士，官舍趣山林。
管城人已老，後輩頗相侵。問汝中書否，猶言欲盡心。
大夫楚忠臣，哀哉以讒逐。遺廟大江濆，醒清今古獨。
子美稷禼志，空抱竟無用。夔州三百篇，高配風雅頌。
敬輿避讒謗，閉門不著書。活人集名方，炳然仁誼餘。
賦詠窮三峽，樂天在忠州。苟不以直道，亦如元與劉。
萊公經濟業，志在巴東詩。斯人不復見，亭上秋風悲。
子方筮仕初，牛刀割魚復。一朝峩廌冠，風采百僚肅。
軻伋誠明學，弟兄傳以心。易微於九師，閉門自鈎深。
豫章官逸遠，直筆非謗史。天遣來黔涪，詩鳴配子美。
燕子歸期近，吾今亦得歸。烏栖一枝穩，何必更高飛。
十二巫峯下，明妃生處村。至今粗醜女，灼面亦成痕。
兵忿雖云敗，君臣義有餘。石門能脫急，風義亦堪書。
我醉亦如衆，亭慙登獨醒。惟知慕清節，首爲繪儀形。
釣利釣名者，紛紛三峽中。何人化爲石，又作釣魚翁。
風避烏沙鎮，心懷白帝城。峽中險已過，江上浪宜平。
燕公郡事暇，詩興滿滄波。粉飾開元治，江山爲助多。
來往成何事，霜毛滿鬢多。洋洋大江水，東去欲如何。
舟過嘉魚縣，買魚人道無。青山不堪煮，彈鋏看銅符。
沌水從茲入，中藏寂寞鄉。相逢如故舊，爲我濟歸航。
歸從三峽水，重見百人磯。山色只如舊，挽舟人已非。
雲鎖呂公洞，月明黄鶴樓。抱關非故卒，誰見羽衣游。
江上風波惡，江中洲渚多。回頭三峽遠，轉盼七磯過。
此地水如峽，有山名馬當。猶疑是灧澦，更合戒舟航。
蟬噪景如夏，鳥鳴山似春。數聲雲外過，却是雁來賓。
小驛數椽屋，夜深風雨中。鄰家有鷄犬，不是漢新豐。
苦雨冷朱夏，小舟眠富春。餘生今可樂，歸作太平人。
釣瀨雲山外，巖花瀑布邊。却疑方處士，詩思湧成泉。
弭棹宿溪亭，全家夢寐驚。明朝速解纜，莫待濁流平。
風水雨俱逆，舟行何太稽。安心出三峽，破膽上雙溪。
扇題歸去來，客遇潘淵明。舉扇謝佳客，歸耕吾已成。
鳳鳥久不至，胡爲於此藏。德輝如可覽，應不戀高崗。
甑嶼飽曾見，飯溪名始聞。老懷如子美，到處不忘君。
門擁千峯翠，溪無一點塵。松風清入耳，山月白隨人。
我亦欲真隠，區區愧此身。山林與城市，何處隠非真。
門外峯如枕，宜眠清凈身。禪僧自面壁，誰是枕峯人。
飯罷怱怱別，勞生可奈何。不能留一宿，有愧此峯多。
傷哉無復見，老矣不成偕。牢落凝香地，同誰話此懷。
相勉惟清白，囊如四壁空。難忘將絕語，勸我莫言窮。
誰把名鷹爪，天然狀不殊。無心事搏擊，中有鳥相呼。
草有長生者，無根葉自抽。秦皇不知此，誤向海山求。
南國有喬木，老非梁棟材。清陰可以覆，亦足報栽培。
郡舍擁爐坐，燭開連夜花。主人無喜事，應是報還家。
人間正炎熱，雲榭獨清凉。如欲慰黎庶，諸君宜奉揚。
老病欲納祿，君恩許奉祠。已爲三徑計，誤辱廣文詩。
不謂一子墨，忽成三客卿。君家好兄弟，鼎立並馳名。
好去文房寶，堅剛宜自持。吾家藏有盡，黄子翫無時。
武城民事暇，著述似虞卿。手握陳玄輩，磨成不朽名。
人生幾丸墨，老病厭操持。好與賢明宰，研磨共救時。
洗盡夭夭色，泠然衆卉中。却將千葉雪，全勝幾枝紅。
佳節逢吹帽，黄金染菊叢。淵明何處飲，三徑冷香中。
千葉揚州種，春深霸衆芳。無言誚君子，窈窕有溫香。
蝶采花成蠟，還將臘染花。一經坡谷眼，名字壓群葩。
淡客逢寒食，村烟爛漫芳。謫仙天上去，白雪世間香。
風枝張羽蓋，露臉污何郎。收拾歸醽醁，芳姿韵更香。
真是花中瑞，本朝名始聞。江南一夢後，天下遇清芬。
雨裏含愁態，枝頭綴玉英。爲花更雅目，變亂藥中名。
不到能仁久，欣聞賜額還。浮雲已過眼，依舊好青山。
雨濯吳粧膩，風催蜀錦裁。自嫌生較晚，不得聘寒梅。
鴨殼非難致，鮫胎業已成。夜深寧覓睡，相照月偏明。
簿領久沉迷，誰能不忍欺。我來慚此石，拈出問吾師。
石罅來泉滴，松風雜澗聲。天明有公事，還憶此時清。
萬法俱一空，忘筌亦忘字。勿置齒牙間，回觀方寸地。
夾日授五飛，論功中興主。宛宛龍父尊，茲山職霖雨。
小室坐蒲團，死灰念不作。所以護明珠，精修企先覺。
山椒有龍湫，清泉日夜流。疏巖作方沼，漱甘非外求。
蟹眼候松風，雲腴挾霜月。爐下豈常炎，灰飛即烟滅。
三十年中事，鸞棲筑小亭。寒聲長新籜，清閟拂疏欞。
水轉前時綠，山濃遠處青。重來勤問訊，此別記秋螢。
蕉聞王子晉，雲卧夜吹笙。控鶴沖天去，松風千古聲。
幾日陟雲烟，危峰懶著鞭。聊將臨別意，爲我謝悠然。
小孤寧有匹，織女自無家。浪比人間世，增添白玉瑕。
雄風波不動，雌霓影空垂。欲洗蒙泉謗，須刪蜀客詩。
忽忽光陰轉，駸駸華髮添。迹陳三可歎，心賞四難兼。
黄卷漫窮年，天梯欲上難。閭閻聽小子，競欲裂儒冠。
歎息東坡老，聰明誤一生。不須多識字，捷徑自橫行。
自昔爲門婿，于今是邑尊。秋毫無假借，情話與誰論。
芳洲編地志，老蚌隱澄灣。軒檻今清絕，全勝合浦還。
堤長交柳蔭，橋狹束荷香。掩戶回逋客，憑欄狎漫郎。
往日江梅發，巾車數數來。自今花索笑，不復共銜杯。
常棣春來減，人如折脚鐺。倚欄思舊事，老眼淚縱橫。
心隨溪水清，目逆岫雲生。不憚躧芳屐，橋南鷗乞盟。
潘輿隨五采，三釜古今榮。蘭玉盈階砌，追攀千佛名。
花栽趁上春，重趼疲雙足。何日對仙姿，分題同刻燭。
曲曲盤洲徑，蒼崖路幾層。翠微深處坐，閒話正留僧。
清溪夾桃逕，玉洞萬株春。爲有雙溪悞，漁人休問津。
小圃固日涉，柴門常自關。此心無一事，應共白雲閒。
虎谿當日事，此處可留蹤。相逢索一笑，何必話中峰。
香濃逾粉質，碧膩素娥粧。若使羊郎見，仙姿應並芳。
疏枝分異蕊，孤幹列鴛鴦。應知爲贈遠，異樣綴清裝。
綻玉聞欺雪，含章妬絳紗。不同桃李種，粲煞赤城霞。
籬菊初殘後，疏香忽傲霜。一枝衝臘綻，紫瑰列金房。
未結金丸果，先吐黄芽花。却悞林和靖，翻疑姚氏家。
金莖豈受塵，三秀已通神。不競銅池瑞，逢蘭肯卜鄰。
種秫無多子，猶勝避俗翁。盡將供釀具，不復用青銅。
美瑞山祇管，幽泉地脈通。漱甘冰熨齒，短綆走溪童。
茸茸春草茁，碧水涌方塘。入夢無佳句，看雲憶對床。
掩關麾俗子，裂網禁畦丁。臺下魚相賀，溪邊人獨醒。
橋橫桑下澗，望處極西郊。有客同飛蓋，何人伴結茅。
酒進鸕鶿杓，花隨翡翠盤。巖邊多怪石，巖下有奔湍。
風輕杯蕩漾，岸曲水逶迤。遇坎亦可喜，倒行羞接籬。
乞得栟櫚葉，都將當屋茅。青青夸藥申，可怕杜陵嘲。
有水足浮醴，寧拘秋與春。共將詩擬古，不必語驚人。
名高牛氏品，地接燕兒窠。有客圖沉醉，翻嫌石是魔。
鑿地肖風輪，洗雲吞月扇。敗墨起緇塵，山陰勞北面。
酒半興方濃，瓶空罍弗耻。更看一籌輸，各盡三觥醉。
雨過溪添綠，橫瀾自在流。水精簾欲捲，何處著銀鉤。
循除泉漱石，改席酒分船。到此須知止，行前將墜淵。
路轉左畫方，水來斜中矩。不解寫黄庭，倚筇看白羽。
高坡勢建瓴，觸石驚濤沸。入耳轉聲清，廬峽參差是。
夾澗榮薝蔔，倚竹顔如玉。溪魚大上時，臨流香可掬。
夕英色衰落，小摘尚盈襟。錯會離騷意，元無滿地金。
化工將末利，改作壽潭花。零露團佳色，鵝黄自一家。
溪光摇四壁，瓦影落中流。洗耳百聞寂，清心千慮休。
隨波堪泛宅，因壑遂藏舟。坐穩無維楫，任他風打頭。
於菟嘯空山，萬竅寒風出。隄防飛將軍，漢箭有神物。
石是蜂窠變，蜂來有處藏。不須開戶牖，薜荔爲穿房。
有竿不見綸，無綸焉用餌。終日坐釣磯，旁人笑兒戲。
濡毫求露柱，墮履望奇書。問訊緣溪柳，新條可拂裾。
春情百尺牽，午影三眠過。修眉漫成顰，細腰誰類我。
岸蓼花如糝，殘霞照晚汀。不教資麴蘖，留得隱鵁鶄。
津頭晚風急，攲倒一叢蘆。宿雁逢清泚，飛來作畫圖。
春馮西滸窗，夏卧西滸榻。待月最宜秋，探梅還度臘。
非厭人間事，不携西子游。聊將去越意，指此作扁舟。
浮家今得計，舉棹疾於飛。一笑兒童舞，芳蓮當妓圍。
聖得三峰藕，刳爲一瓣蓮。著身猶不穩，何用濟長川。
興來飛畫舸，泛泛水中鳧。綠皺移歌扇，紅鮮迓酒壺。
冬耕春復犁，麥秀禾方插。少放牧兒休，莫教牛力乏。
代耕荒幼學，投老樂歸田。鹵莽人之罪，豐兇勿怨天。
波濤送客帆，松竹圍僧舍。野趣望中來，西湖當減價。
一丘封竹弟，萬石齒金昆。收拾甲乙品，莊嚴可款門。
前身豈汲直，枉尺天所難。賢哉耐久朋，結盟同歲寒。
帝子登湘岸，臨風粉淚彈。梨花多少雨，點點透琅玕。
拾青容色混，著紫寵光偏。幽逕留風月，行多履易穿。
體方如就矩，幹直匪從繩。杖有削圜厄，提携先摸稜。
怪奇存相法，妍醜出天真。此君無二貌，正是葛天民。
穹枝迴鳳尾，健筍迸貓頭。安得真致此，勿爲羣鼠羞。
義居傳九世，瑞物記三荆。何似同根竹，春風一死生。
蘄產名天下，含颸別樣青。中郎如一見，應不數柯亭。
美箭東南出，成林地不慳。禽胡如有將，寄與定天山。
餐霞吞沆瀣，一吸千頃湖。默坐更深省，心塵今有無。
倚楹歌橘頌，巡圃款甘林。更待商山老，於斯朋盍簪。
后皇權植物，奴婢徧江干。繡蹙一林橘，高擎黄玉團。
謂橘不盈握，勝橙顓進皮。香齏難共搗，遮莫蟹螯持。
羅包肌理細，霜顆輔車香。封殖貴瀕水，踰淮非我鄉。
已廢蓼莪篇，難荒常棣徑。步屐不思歸，共看花弄影。
時時風報信，處處雨催粧。大賚一年景，均輸萬斛香。
綺席偏宜晝，香霞獨占春。洛陽荆棘久，誰是惜花人。
名標溱洧贈，根自廣陵分。所欠盤盂玉，黄樓儘不群。
無癖不譽兒，有詩非責子。丹桂幾枝芳，對之空顙泚。
紫苞楊柳葉，奇絕錦熏籠。香氣闐襟袖，清尊爲汝空。
耻上舞裙带，願依九琳窗。韶顔今換骨，阿措便心降。
膚瑩過凝脂，香濃遠隨步。應有看花人，入園心見妬。
繁盛閩南粵，潜藏霜雪天。素雲生寶髻，賸馥借龍涎。
逋客敢欺桂，秋巖曾遣風。古香吹一再，如到廣寒宮。
破白便懷青，紆朱旋著紫。鼎鼎一春忙，浮榮均夢蟻。
圓整裝花蘂，周遭列飲仙。瓊英難上僭，簇蝶不同年。
流蘇團小蝶，伯仲聚仙花。衮繡名非是，瑶琨未足誇。
鮮支形相小，石罅解蟠根。香湊芝蘭室，居便水月村。
重英迷宿雨，巧笑聘春風。壽汝一巵酒，勿嫌肌太紅。
十年三雁序，接翅紫微垣。花下哦前什，難酬明主恩。
青條散蛟螭，素艷欺瓊玖。體薰塵外香，骨醉壺中酒。
品軋酴醾架，名疑霧淞花。將假借，可但鄙金沙。
平泉窮勝事，南守送名花。寓意懲多愛，勞人召怨嗟。
彤闕收紅綬，金門賜鞠衣。若無纖刺罥，一摘便須稀。
嶺外花無數，分移頗歷年。破除猩血染，舒卷蜀城牋。
蜀艷停針久，柔荑著意描。五文縈色線，百寶簇芳腰。
冶葉擁香苞，盈盈二月交。相思意安在，試去想花梢。
纖莛小作罌，瘦殼元無粟。色麗品少雙，詩成看未足。
四季花長發，朝朝得細看。絳英能受暑，綠刺更禁寒。
龍宮陳酒器，金盞白銀臺。欲結塤箎伴，無踰綠萼梅。
巧翦鮫綃碎，深塗絳蠟勻。殘英枝上隱，踰月逞鮮新。
月娥新琢玉，何夕忽遺簪。斜插風鬟濕，蟾宮底處尋。
手撚雛鶯羽，鼻參香麝臍。千憂何處散，芳徑酒爭携。
葉如薏苡長，花比金燈白。一簇蘂宮仙，銀燈臧與獲。
紅英鬭日開，暮落錦成堆。不藉西風力，孤根委草萊。
展葉柔桑沃，裝叢醉纈繁。定應西域到，略不耐輕寒。
川陸有芙蓉，名同物不同。采江搴木句，作麽誤韓公。
芳林秋冷落，木末改黄裳。可笑名虛忝，何曾拒得霜。
拂金鋪細靨，騎鵠墮新翎。花小也傾日，芒寒猶聚星。
九苞滋雨露，五采燭軒楹。奉送歸丹穴，朝陽幸一鳴。
未觀金距鬭，已怪左輪殷。一夜風霜作，垂頭急挂冠。
蘤紅蜂好齧，路細麝來眠。若也栽幽處，踰冬色不蔫。
鸝庚翻柳去，拾羽漬輕花。戰戰枝如壓，無風勢亦斜。
細簇盤洲岸，初驚合浦還。娉婷邀十斛，惜取買青山。
抽蔓類牽牛，含芳伍萱草。上上不知休，高柯厭纏繞。
鑪熾陰陽炭，金錢滿地流。何人能點鐵，笑覓富民侯。
燈焰既埋光，幽蕤不露黄。阿誰驢喚狗，爲我問花王。
體輕難受雨，枝軟不禁風。全賴結蟠力，能超造化功。
月滿臨春閣，雲隨張麗華。隔江雖度曲，破國不因花。
天借憑依便，雲霄若可凌。莫教風拔木，却羨水飄萍。
山深啼杜宇，濺血染花心。閬苑未歸去，不妨留鶴林。
贊皇褒簇蝶，京洛古來希。一陣雄風起，穿林粉翅飛。
赤憎賓舍滿，雅稱落花留。縱使金錢好，如何買斷秋。
尤物鍾芳草，虞兮柰若何。動摇緣體弱，非是感悲歌。
露重宿妝凝，地偏春睡足。卜夜到橫參，却須高舉燭。
漢宮嬌半額，雅淡稱花仙。天與溫柔態，妝成取次妍。
脈脈似崔徽，朝朝長看地。誰能解倒懸，扶起雲鬟墜。
昂霄蒼鬣五，獨立幾寒暑。不肯在雞群，自然羞噲伍。
食芹知獻君，嗜芰不忘親。大節全忠孝，勞心思古人。
芡槃平羃水，雁喙飽吞風。剖蚌珠驚坐，清談拳屢空。
主林時獻供，它壤昔移根。秋後收梨栗，傾奩得弄孫。
園官來獻孰，萬顆滴階紅。綠李高名品，須知論未公。
虺蔓奮長須，纍纍明月珠。休傳釀酒法，萬一誤分符。
魁然飣坐珍，落刃雪分身。酒渴思吞海，加籩縱臾人。
新鵝借顔色，甘蜜添滋味。憶得賞花時，闌干带春淚。
蒙潤碧千顆，迎曦紅半頰。閱古憩鵝池，牽連青李帖。
一任筍侵疆，何防鞭礙道。千戶廣侯封，三家結村保。
棟梁無一木，眼底盡龍孫。千畝清陰合，出門人灌園。
好手善和羹，非才當抱甕。加點苜蓿盤，丁寧及時種。
萬里隨膚使，分留三十年。甘棠遺愛在，一見一潸然。
美體亞群花，千罌倒儲粟。飲客醍醐漿，可以代醽醁。
碩果宣城得，花膚易地無。上樓要脚健，不假瘦藤扶。
結子卑枝繁，成蹊長策捨。飽殺騶侏儒，誰牽果下馬。
滿樹鳩盤茶，曾開勝錦花。奪胎春薄相，刻畫攪詩家。
長柯渾直上，茂葉不橫生。縞夜心傾藿，朝天荷美名。
葦綃攲鼠穴，翠質臨螬井。自破核不鉆，通行冠可整。
雪艷燕脂萼，京都核遠來。遊人初識面，不作李花猜。
倚檻課條桑，作繭看成甕。我亦效吳蠶，踏破愁清夢。
植桑非一日，斬伐良不忍。亦欲後人知，愛奇仍務本。
分付司花女，誰何六枳關。少年輕薄子，驅去勿教還。
勁節舊捎雲，新添老大根。何年居此里，著處長兒孫。
柞樹何人種，成林不亂行。漢家全盛日，宮殿對長楊。
粲爛九張機，交加五雜組。蜂蝶勝於人，東來又西去。
老根呈冷艷，鼎立傲剛風。危坐曾臺久，衰顔得酒紅。
吭赤羽毛蒼，華亭雪羞比。昂昂警露仙，翻作遼東豕。
呦呦忘野性，掉尾草中眠。寄語射生戶，深山空歲年。
擲果心頻喜，攀條臂暗通。有懷清遠峽，雲斷玉環空。
緣流排勁草，盈野鞠長蘆。烟樹高低見，如開平遠圖。
立壁無蹊徑，纖塵不可留。若知心匪石，那復爲身謀。
屏開山弄巧，巖秀壑爭流。漫作剡中夢，難尋雪夜舟。
滄浪東入海，神禹了天功。誰解聞雞舞，來招擊楫風。
愚公移疊嶂，神助到盤洲。細問昭亭路，今非風馬牛。
星稀天隕露，山靜谷生風。萬古雲中月，炎凉無異同。
平昔慕文豹，管窺纔一斑。誰言披宿霧，吾欲老茲山。
九仞基人力，千峰奪地靈。日長頻拄頰，霧暗可藏形。
魯詹尊岱嶽，楚望指江流。地占山川勝，小哉雲夢游。
羌廬騰爽氣，非霧擁樓居。夜鶴能知我，鷦鷯甚起予。
長林勞屐齒，植杖解冠衣。覓句題青竹，不知孤鶩飛。
尺五蠙洲境，繩樞每日開。抱關無約束，俗駕望風迴。
大魚緩揚波，小魚輕觸芰。魚樂我能知，我來魚不避。
短篷收輯濯，欄楯占濠梁。受得兩三客，更添垂釣郎。
眼看蓮葉巢，藏六可論交。但得滄洲趣，何嫌蝘蜓嘲。
心嫌大吞小，不忍喚漁蓑。皺月年年減，潜淵漸漸多。
往作清江使，身遭七十鉆。南溪今自在，魚鼈報平安。
青髯千歲壽，綠髮九江希。巢葉相漸染，沙邊曳水衣。
花開常比兩，葉巧或盈千。獨步南風裏，繁英媿在前。
駢花先總角，一體素同心。可是鴛鴦瑞，于飛幻碧潯。
綠房韜紫的，玉片踴重葩。公論評優劣，難私解語花。
步有凌波襪，掌爲承露盤。尚嫌花片少，千葉映朱欄。
花黄秋欲半，昔歲一番忙。謬應魁三象，深慚王氏堂。
日日來無數，周流足也疲。安排憩策地，準擬曲肱時。
臨清莫三歎，對景非一欣。緩踏溪南路，怕驚鷗鷺群。
冠距山雌比，誰來斷蜀機。斕斑快眾采，似戲老萊衣。
籠寬毛不損，境熟意能馴。自得寒江樂，何憂采捕人。
廛中饒菜把，足以給盤餐。不逐露葵去，定遭修竹彈。
寸地有別天，斗牖無長物。吾身容易安，此膝不可屈。
地戰兩蠻觸，氣吞九雲夢。何以納須彌，是中甚空洞。
世事一場夢，山棲冬復春。花邊侶胡蝶，不省宰官身。
剖心青掌露，蓬首紫髯垂。花孕魚堪饌，枝重鳥不窺。
竹葉木枝柯，葱青光可鑑。桃竹最名浮，自知蕭洒欠。
清馥畏人知，辭山便泣岐。請將紉雜佩，不去傍蛾眉。
自笑桑榆景，猶貪草木滋。烟霞成痼疾，良藥豈能醫。
許仙初拔宅，靈草迸香茅。能使羊無血，云何命在庖。
葉細渾疑竹，叢輕却象花。果然能辟穀，誰不護萌芽。
爲愛草中香，靈均詠藥房。行山踏蛇虺，繫肘有名方。
塞耳可治聾，下咽多去病。九曝不辭勞，蚤衰諳藥性。
覽盡輞川圖，擊節茱萸沜。九日秋子來，黄花爲酒伴。
天晴玉連蜷，洞邃香吞吐。趁逐牡丹時，游人推不去。
塞翁馬論谷，山房谷名竹。千駟後無聞，一竿清亦足。
廣野螢如織，凉郊書好觀。借光須繼晷，莫遣案頭乾。
得夜不韜藏，飛星亂草塘。都緣光影誤，無路出書囊。
勿誇萬錢食，可畏五鼎烹。采山逃後悔，碧澗有芹羹。
塊破擎拳出，盤行轉眼空。救荒非小補，粉骨不言功。
犯寒青匝野，信手各盈襜。不與草爭長，聽教荼比甘。
出羖瘞五皮，獲麟髠一角。煮簀太憨生，非關渠善謔。
水窮雲四起，出岫本無心。莫負蒼生望，須爲旱歲霖。
行樂惜分陰，或風雨有疾。細數一年中，戶開能幾日。
經始得山居，幽尋跡不疏。自開溪上徑，花露泣前魚。
有圃無修竹，其如借宅何。寧忘三月味，不厭此君多。
筑榭芝山麓，仍年再產芝。欲求茹芝法，已與赤松期。
松釵藏曲徑，林浪積枯枝。足了園炊用，何須壞扊扅。
半世別玉州，夢憶仙人掌。經丘獲鎗旗，清思飄雲上。
霜栗大如拳，皺開穰獻熟。借問嘉卉山，何如白鴉谷。
翦茅聊復爾，步屧欲何之。風捲三重去，危簷雀護兒。
分窠能擇地，識路自尋花。不候譙門鼓，群飛晚趁衙。
意到非饒舌，情親易解頤。或時鐺脚坐，不效劍頭炊。
榴艷對枯筇，西來解后同。折花羞鬢白，未插已顔紅。
錦衾鋪綠野，山麝可曾眠。蕙帳塵凝席，花殘鶴惘然。
花涵百日紅，色到三秋重。葉大好題詩，叢卑難集鳳。
犀角透魚龍，石肌藴星斗。亦有無情花，枝頭魚貫柳。
竹外霞爲幄，花間錦作籬。離宮多怨女，吃吃竟亡隋。
桃杏正酣酣，光春當仲月。吐艷既後時，嘉名安可竊。
經時久枯槁，得水即青葱。起死醫無藥，返魂香有功。
葉生新易舊，歲寒凋獨後。不改四時柯，賢言非聖耦。
蘂碎葉傷多，風韻弗娛目。獨抱絕塵香，無心出幽谷。
一氣浹群芳，漫山躑躅黄。有誰相領略，自解度春光。
發生寧有種，滋蔓妨人路。不得十月霜，掃除難盡去。
雲岑抱秋陰，水木起夜色。原野漸蕭條，田禾捲阡陌。
春催金谷曉，一望百花齊。不作遼西夢，從渠著意啼。
雲盡天容靜，冰輪故故圓。廣寒宮闕裏，今夕是何年。
日日長沙岸，看雲只念家。如何永州夢，偏夢在長沙。
冉冉水上雲，曾聽屈宋鳴。娟娟水中月，曾照莫愁行。
郡官所食稻，共此一百頃。小人以力耕，君子以德請。
遶澗緣崖入，中間有許平。更栽桃萬樹，應得避秦名。
尚想東屯詩，十九落巖壑。雨夜聞笙簧，春風化蘭若。
新收舍前雲，舊管舍北澗。一爲草堂人，從頭點詩案。
朝登山上亭，暮宿山下宅。山鳥與山花，相逢盡相識。
雲壑有仙儒，同居不同道。相與共寒暄，何勞問修夭。
欲識淵明家，離離踈柳下。中有白雲人，良非遯世者。
結楥遂芳植，覆牆擁深翠。還當具春酒，與客花下醉。
移自溪上園，種此牆陰路。牆陰少人行，來歲障幽戶。
芭蕉值秋檻，勿云憔悴姿。與君障夏日，羽扇寧復持。
花柳遶宅茂，先生在郊居。下帷良已苦，時作带經耡。
林葉經夏暗，蟬聲今夕聞。已驚爲客意，更值夕陽曛。
濯足澗邊石，山空水流喧。行旅非吾事，寄此一忘言。
澗邊濯足時，脩途倦煩燠。振策欲尋源，山空無往躅。
庭陰雙樹合，窗夕孤蟬吟。盤礴解煩鬰，超摇生道心。
凄凉梧葉變，芬馥桂花秋。日夕湖皋勝，哦詩憶舊遊。
秋至池閣靜，天高林薄踈。西園有佳處，那得與君俱。
寒燈耿欲滅，照此一窗幽。坐聽秋簷響，淋浪殊未休。
蟋蟀亂秋草，故園風露深。何因不歸去，坐使百憂侵。
高蘿引蔓長，插楥垂碧絲。西窗夜來雨，無人領幽姿。
弱植不自持，芳根爲誰好。雖微九秋幹，丹心中自保。
根節含露辛，苕穎扶楥綠。蠻中靈草多，夏永清陰足。
種竹官牆陰，經年但憔悴。故園新綠多，宿幹轉蒼翠。
窈窕安榴花，乃是西鄰樹。墜萼可憐人，風吹落幽戶。
春條擁深翠，夏花明夕陰。北堂罕悴物，獨爾澹沖襟。
西窗萱草藂，昔是何人種。移向北堂前，諸孫時遶弄。
端居春向殘，夏氣已清穆。睡起悄無人，風驚滿窗綠。
晨起獨行園，花藥發奇穎。猶嫌墜露稀，更汲寒泉井。
川流匯南奔，山豁類天闢。層甍麗西崖，朝旦群峯碧。
方舟越大江，凌風下飛閣。仙子去不還，蒼屏倚寥廓。
因依古佛居，結屋寒林杪。當戶碧峯稠，雲烟自昏曉。
巖中老釋子，白髮對青山。不作看山想，秋雲時往還。
羣峯相接連，斷處秋雲起。雲起山更深，咫尺愁千里。
流雲繞空山，絕壁上蒼翠。應有采芝人，相期烟雨外。
晴窗出寸碧，倒影媚中川。雲氣一吞吐，湖江心渺然。
一水渺空闊，羣山中接連。寒陰白霧湧，飛度碧峰前。
隠几對寒碧，忘言心自閑。豈知宜寂士，滅跡青峯間。
吟餘忽自笑，老矣方好弄。慨然思古人，尺璧寸陰重。
夕陽浮遠空，西峯背殘照。爽氣轉分明，與君共晚眺。
山外夕嵐明，山前空翠滴。日暮無與期，閑來岸輕幘。
詩筒連畫卷，坐看復行吟。想像南湖水，秋來幾許深。
小山幽桂叢，歲暮靄佳色。花落洞庭波，秋風渺何極。
綠漲平湖水，朱欄跨小橋。舞雩千載事，歷歷在今朝。
考槃雖在陸，滉瀁水雲深。正爾滄洲趣，難忘魏闕心。
堂後林陰密，堂前湖水深。感君懷我意，千里夢相尋。
君家一編書，不自圯上得。石室寄林端，時來玩幽賾。
藏書樓上頭，讀書樓下屋。懷哉千載心，俯仰數椽足。
先生湖海姿，蒙養今自閟。銘坐仰先賢，點畫存彖繫。
疏此竹下渠，漱彼澗中石。暮館繞寒聲，秋空動澄碧。
西山雲氣深，徙倚一舒嘯。浩蕩忽搴開，爲君展遐眺。
渚華初出水，堤樹亦成行。吟罷天津句，薰風拂面凉。
月色三秋白，湖光四面平。與君凌倒景，上下極空明。
涉江采芙蓉，十反心無斁。不遇無極翁，深衷竟誰識。
朝吟東渚風，夕弄西嶼月。人境諒非遥，湖山自幽絕。
湖光湛不流，嵌竇亦潜注。倚杖忽淙琤，竹深無覓處。
綵舟停畫槳，容與得攲眠。夢破蓬窗雨，寒聲動一川。
仙人冰雪姿，貞秀絕倫擬。驛使詎知聞，尋香問煙水。
湖平秋水碧，桂棹木蘭舟。一曲菱歌晚，驚飛欲下鷗。
高丘復層觀，何日去登臨。一目長空盡，寒江列暮岑。
飛來小坡坨，未雨已滂濞。荒此定何人，蘇公有遺記。
妙絕吳生筆，飛揚信有神。羣仙不愁思，步步出風塵。
端溪有潜虬，孕此金玉質。混沌一竅開，千年瀉寒液。
冥濛罔象姿，相好菩薩面。鬼佛吾詎知，水石翫奇變。
山雄雲氣深，樹老風霜勁。下有考槃人，超摇得真性。
清朝薦踈盤，乳鉢有真味。不用精瓊糜，無勞爛羊胃。
翛翛江上林，白日暗風雨。下有萬玉虯，三冬卧寒土。
誰將紫芝苗，種此槎上土。便學商山翁，風餐謝肥羜。
薑云能損心，此謗誰與雪。請論去穢功，神明看朝徹。
寒茭翳秋塘，風葉自長短。刳心一飽餘，并得牀敷軟。
黄龍記昔遊，園客有佳遺。不謂洛生吟，輟餐時擁鼻。
小草有貞性，託根寒澗幽。懦夫曾一嘬，感憤不能休。
蔬腸久自安，異味非所。樹耳黑垂聃，登盤今亦乍。
紛敷剪翠叢，津潤擢玉本。寂寞病文園，吟餘得深齦。
沃野無凶年，正得蹲鴟力。區種萬葉清，深煨奉朝食。
南山春笋多，萬里行枯腊。不落盤餐中，今知綠如簀。
種豆豆苗稀，力竭心已腐。早知淮王術，安坐獲泉布。
聞說閬風苑，瓊田産玉芝。不收雲表露，烹瀹詎相宜。
水流無彼此，地勢有西東。若識分時異，方知合處同。
楚山直叢叢，木落秋雲起。向曉一登臺，滄江日千里。
頭上山洩雲，脚下雲迷樹。不知春淺深，但見雲來去。
夕陽在西峯，晚谷背南嶺。煩鬰未渠央，佇茲清夜景。
清秋氣蕭瑟，遥夜水崩奔。自了巖中趣，無人可共論。
悲風號萬竅，密雪變千林。匹馬關山路，誰知客子心。
天邊雲繞山，江上烟迷樹。不向曉來看，詎知重疊數。
炎蒸無處逃，亭午轉歊赩。萬壑一奔傾，千林共蕭瑟。
草閣臨無地，江空秋月寒。亦知奇絕景，未必要人看。
茅屋無烟火，溪橋絕往還。山翁獨乘興，飄灑一襟寒。
山寒夕飆急，木落洞庭波。幾疊雲屏好，一生秋夢多。
詩書啟山林，德義久儲積。嗣世知有人，新畬更開闢。
窗開深井泉，窈窕千丈碧。何幸且淵澄，無勞遽心惻。
幽人本何心，偶此翳環堵。隠几亦無言，光風遍寰宇。
竹几橫陳處，韋編半掩時。寥寥三古意，此地有深期。
倚杖臨寒水，披襟立晚風。相逢數君子，爲我說濂翁。
秀木千章倒，層甍萬瓦差。悄無人似玉，空詠小戎詩。
城中望西山，拄頰空朝暮。不到列岫亭，詎知親切處。
東西水平分，南北山中判。妙處毫髮間，商略無遺算。
日暮重岡上，人勞馬亦饑。不妨隨野雀，容易宿寒枝。
出山幾何時，歸來便長夏。端居心不怡，散策長林下。
爲客厭城市，還家辭世紛。朝昏何所見，但有四山雲。
閉門事幽討，歲月忽已多。客來無可問，與君共絃歌。
干時本已懶，胸次况亡奇。若問中林趣，婆娑祇自知。
炎蒸不可柰，雲氣滿前峰。向夕風吹盡，微聞遠寺鍾。
層崖俯深幽，微逕忽中斷。努力一躋攀，前行有奇觀。
兩崖交翠陰，一水自清瀉。俯仰契幽情，神襟頓飄洒。
置屋兩山間，巧當奇絕處。峽束百泉傾，澗激回風度。
出谷轉石稜，俯身窺木末。夕眺嵐翠分，朝隮雲海闊。
借此雲窗眠，靜夜心獨苦。安得枕下泉，去作人間雨。
巔崖出飛泉，百尺散風雨。空質麗晴暉，龍鸞共掀舞。
寒雲無四時，散漫此山谷。幸乏霖雨姿，何妨媚幽獨。
危石下崢嶸，高林上蒼翠。中有橫飛泉，崩奔雜奇麗。
峰回危逕轉，垂練忽千尋。不爲登山倦，躊躇秋澗陰。
白雲去復還，黄塵到難入。只有澗水聲，出關流更急。
亭亭玉芙蓉，迥立映澄碧。只愁山月明，照作寒露滴。
南起雲關口，縈紆上草堂。天風發清籟，山月度寒光。
小丘橫翠几，層嶂復嵯峨。釋耒閑來看，巖姿此處多。
入關但平田，復此得清響。何必問真源，神襟一蕭爽。
兩岸蒼峭石，護此碧泓寒。秋月來窺影，驪珠吐玉盤。
山楹一悵望，恨此雲迷谷。仙人不可期，縹緲雙髻綠。
長鑱斸靈根，蒔此泉下圃。珍劑未須論，丹荑已堪煮。
山高澤氣通，石竇飛靈液。默料谷中雲，多應從此出。
畬田種胡麻，結草寄林樾。珍重無心人，寒棲弄明月。
憶昔屏山翁，示我一言教。自信久未能，巖棲冀微效。
青山繞蓬廬，白雲障幽戶。卒歲聊自娛，時人莫留顧。
西望多奇峰，北瞰獨仙府。欲致武夷君，石壇羅桂醑。
山臺一揮手，從此斷將迎。不見塵中事，惟聞打麥聲。
自作山中人，即與雲爲友。一嘯雨紛紛，無勞三奠酒。
澗裏春泉響，種桃泉上頭。爛紅紛委地，未肯出山流。
悄蒨桃蹊北，蕭椮竹塢深。不堪秋夜永，風雨助悲吟。
舊聞南華仙，作吏漆園裏。應悟見割憂，嗒然空隠几。
携籝北嶺西，采擷供茗飲。一啜夜窗寒，跏趺謝衾枕。
當年赫曦臺，移治在茲嶺。寥廓無四隣，三光疑倒影。
土斷川亦分，北下成陰澗。秀石得佳名，服膺吾敢慢。
南下東嶺阿，云是中溪道。巖樹愛樛枝，石田悲蔓草。
別嶺有精廬，林巒亦幽絕。無事一往來，茶瓜不須設。
風生長林悲，雲起空谷暝。下有不死人，一室常在定。
入山何所見，雲樹春濛濛。安知巢居子，避世於其中。
林居厭棲迷，山頂幸清曠。無事一登臨，却愁心浩蕩。
開山昔何人，鑿此寒泉井。獨夜潄瓊瑶，泠然發深省。
百年不可期，一壑當預卜。自憐木偶人，空羨王官谷。
屹然天一柱，雄鎮斡維東。祇說乾坤大，誰知立極功。
絕壁上千尋，隠約巖栖處。笙鶴去不還，人間自今古。
誰寫青田質，高超鴈鶩群。長疑風月夜，清唳九霄聞。
面勢來空翠，哦詩獨好仁。懷人今已矣，誰遣棟梁新。
危亭久已傾，祇有頹基在。何事往來人，不知容鬢改。
藏室岌相望，塵編何莽鹵。欲問伯陽翁，風煙迷處所。
仙人推卦節，煉火守金丹。一上煙霄路，千年亦不還。
大雪天地閉，窮陰渺寒濱。誰知江南信，已作明年春。
梅花破萼時，瘴雨吹成雪。驛使忽相逢，無言似愁絕。
野風吹孤芳，迥立正愁絕。皂蓋莫徘徊，堪看不堪折。
霜風殊未高，杖策荒園裏。仙子別經年，相看共驚喜。
白玉堂前樹，風清月影殘。無情三弄笛，遥夜不勝寒。
且喜梅花開，莫嗟梅花小。花小風味深，此意君已了。
玉笛未黄昏，冰灘已清淺。踈影不勝妍，愁心爲誰遠。
樛枝卧龍蛇，冷蘂綴冰雪。千里故人心，今年爲誰折。
花開已凄凉，花落更愁寂。來歲煙雨時，爲君和鼎實。
君欲賦梅花，梅花若爲賦。繞樹百千回，句在無言處。
琴書四十年，幾作山中客。一日茅棟成，居然我泉石。
我慙仁知心，偶自愛山水。蒼崖無古今，碧澗日千里。
晨窗林影開，夜枕山泉響。隠去復何求，無言道心長。
故人肯相尋，共寄一茅宇。山水爲留行，無勞具雞黍。
朝開雲氣擁，暮掩薜蘿深。自笑晨門者，那知孔氏心。
負笈何方來，今朝此同席。日用無餘功，相看俱努力。
竹間彼何人，抱甕靡遺力。遥夜更不眠，焚香坐看壁。
倚笻南山巔，却立有晚對。蒼峭矗寒空，落日明影翠。
何人轟鐵笛，噴薄兩崖開。千載留餘響，猶疑笙鶴來。
削成蒼石稜，倒影寒潭碧。永日靜垂竿，茲心竟誰識。
仙翁遺石竈，宛在水中央。飲罷方舟去，茶烟裊細香。
出載長烟重，歸裝片月輕。千巖猿鶴友，愁絕棹歌聲。
喬木生夏凉，芳蕤散秋馥。未覺歲將寒，扶踈方遶屋。
青蕊冒珍叢，幽姿含曉露。政爾破荒寒，詎免傷遲暮。
獨樹臨孤岸，橫枝放淺花。不須煩驛使，正耐雪斜斜。
雪花寒送蠟，梅萼暖生春。歲晚江村路，雲迷景更新。
江上雪意滿，風吹竹林平。先生但堅坐，稚子開柴荆。
家山花柳春，侍女髻鬟綠。出處亦何心，晴雲在空谷。
江空秋月明，夜久寒露滴。扁舟何處歸，吟嘯永佳夕。
瀟湘木落時，玉佩秋風起。日暮悵何之，寂寞寒江水。
夫君行不歸，日夕空凝佇。目斷九疑岑，回頭淚如雨。
淅淅西風起，嗷嗷寒鴈多。稻粱隨處有，珍重采薇歌。
淅淅西風起，候蟲寒夜分。千山杳沉寂，竟夕斷知聞。
淅淅西風起，濺濺石瀨鳴。有情從是妄，箇裏定無情。
朝發長澗頭，夕宿長澗尾。傷哉長澗人，禍變乃如此。
海邑三年吏，勤勞不爲身。但令官事了，從遣黠兒嗔。
瀟瀟凌霜雪，濃翠異三湘。疎影月移壁，寒聲風滿堂。
迢迢百里外，望望皆閩山。皎日中天揭，浮雲也有閑。
曉起坐書齋，落花堆滿徑。只此是文章，揮毫有餘興。
古木被高蔭，晝坐不知暑。會得古人心，開襟靜無語。
蟋蟀鳴牀頭，夜眠不成寐。起閲案前書，西風拂庭桂。
瑞雪飛瓊瑶，梅花靜相倚。獨占三春魁，深涵太極理。
頹然見此山，一一皆天作。信手銘巖牆，所願君不鑿。
問訊湘西笋，政得夜來雨。高標諸枉直，餘味良藥苦。
脆圓供小摘，不待四月雨。新詩同咀嚼，學子心獨苦。
微凉入船窗，秋水滿湘浦。過盡前頭灘，只得夜來雨。
人魚不相及，挂頰以香餌。因循十年錯，歸計覺今是。
悠然望江南，日出煙靄微。倚門雙白髮，屈指待兒歸。
漁師來賣魚，船小風蕩漾。得錢瞥波去，不怕江流漲。
朝發方良磯，莫宿白水灣。寬作一月程，須見江南山。
我程可默數，中秋過江池。趁得江南米，新舂玉滿箕。
棧羊割肥紅，社甕撥濃綠。再拜爲親壽，起舞自作曲。
閉門靜觀心，踵息閟天和。從渠江頭人，尺水一丈波。
揮毫高山巔，餘墨走龍蛇。請收今夜雨，爲汝洗袈裟。
我曾到梅塢，正自畫不如。是處有風月，君無懷故居。
趙侯富貴種，自有巖壑姿。同姓古所敦，早晚踏天墀。
兩峰雙澗水，萬古一篇詩。玉局竟仙去，空山無此碑。
七澤闌干外，茲游亦壯哉。主人何處去，猶未賦歸來。
我詞不足錄，聊以醒渠醉。更參三十年，當與風子對。
過了鐵圍山，復生金蓮臺。與問萬上座，一笑愁容開。
吳牛三十角，久與牧相忘。忽憶淮南路，春風滿柘岡。
秋晚稻生孫，催科不到門。人閑牛亦樂，隨意過前村。
權郎筆墨禪，往者屢參請。斯人骨已朽，妙處一笑領。
壽擬南山祝，春從北斗回。物華欣向泰，厚德發生來。
母道齊皇極，韶光傍壽觴。徽音家慶集，隨輦奉尊章。
風簾回翡翠，冰研伴蟾蜍。親寫迎春帖，真符太上書。
自得廣成道，長居不老天。底須桃辟惡，何用木延年。
人艾休教采，仙丹久養成。六宮爭結縷，再拜學長生。
柈獻千年實，杯行九節蒲。至尊親上壽，家慶列成圖。
有德天同壽，無爲日更長。每逢端午節，雙上萬年觴。
畫扇迎雙鳳，輕衣拂六銖。太清元有籙，抱朴不須符。
繞臂長生縷，當門五色絲。榴花看結子，葉葉在孫枝。
寒林幾吹折，凍柳不勝垂。老去機心熟，驚鷗莫浪疑。
崔嵬吾肺腑，面目似廬山。江上風濤穩，扁舟得往還。
舒徐春晝永，取次小桃紅。獨爵把枝穩，矜呼立晚風。
兩蛙隨步武，先後得位置。不作渴雨鳴，豈不賢鼓吹。
疎篠寒林手，文家富襪材。片縑雲氣足，彷彿認蓬萊。
林塘天遺得，花木地宜栽。細紀平泉咏，揮毫落海苔。
牛磨人俱轉，車旋水即流。爭如霖雨足，所至息人牛。
爵祿不入心，牛肥了耕稼。綠陰生晚烟，歸來兩閒暇。
此君已可人，更著水石映。水禽穿林來，相呼復相應。
綠垂朱雀柳，雙燕不勝春。泥落空梁語，之人竟殺身。
南國枇杷熟，卑枝結子多。一雙拖白練，飛墮綠林阿。
小樹生荆棘，棠梨結子幽。白頭雙野鳥，相對菊花愁。
夢斷江南信，空憐鐵石腸。綠么何處去，二鳥獨悲傷。
風雨藥欄西，殘紅落錦溪。明窗時展卷，春色任提携。
澤畔三生魄，花間獨醒窠。摩挲苔上醉，驅遣睡中魔。
何年老講師，趺坐貝樹根。落雲化爲石，亦得無上尊。
水石兩相激，成形不自藏。終慙爲兔窟，僅喜作蜂房。
意適舟輕颺，夷猶雜鴈鳬。不須凌弱水，樂地即蓬壺。
擬倩誰家女，相呼去採蓮。丁寧欸乃曲，隨意媚晴川。
境與人俱勝，心無水共流。奇奇仍怪怪，莫莫更休休。
山坪縈霧草，湖濼漾烟蘆。野色誰延入，陰晴足畫圖。
與物風迎浪，澄心月印湖。牀頭不須易，本自一塵無。
心胸包天地，人亦天地物。莫笑容膝齋，空洞足伸屈。
心起五湖興，身輕一葉舟。箇中風雨夜，不用轉船頭。
楚東雄地望，勝槩屬名流。共俟謝安石，難追馬少游。
家世豈孤竹，夷齊真二難。清風與直節，一一聳高寒。
豹變知非虎，磻溪若是班。當年謝安石，只合住東山。
楚望巢雲處，長懷曩寓居。飄飄欲仙去，渺渺復愁予。
踞龜說漫游，視螘談綺夢。芥內取須彌，撐橋尋月洞。
植蔬常匝圃，釀酒仍滿甕。便覺三公輕，更將德本種。
拔葵固佳節，灌園寧素餐。公歸客無歸，長鋏且莫彈。
好手聊飯牛，不將笏搢插。所以百里奚，牛肥不枯乏。
播物潛施令，司花暗弄粧。封姨偏漏洩，預報信前香。
有家堪作繭，學圃甘抱甕。此生足三眠，以外均一夢。
團坐聽情語，移杯就果根。分甘新更美，敲打任諸孫。
江南氣候宜，冷蕊破寒枝。能共巡簷笑，何妨受雪吹。
六出雪中宜，春藏向北枝。巡簷時一笑，玉笛且休吹。
梅溽香蒸玉，霜晴珠照林。封君休僣儗，得此足投簪。
雲起有真意，水窮無盡心。盤洲寧涸澤，天下要甘霖。
萬象盡森著，所觀皆所欣。誰能忘愛惡，達觀足超羣。
泛觴有何心，罰爵不爲耻。流行固自佳，坎止何妨醉。
澗疊裴公石，杯形鴟子船。乘流欣遇坎，結網勝臨淵。
盤洲比盤谷，釣水鮮可烹。采山獨爲樂，頗勝懲沸羹。
園丁採時果，足以供嗜好。眷言無盡藏，孰盡瓊玖報。
唐皇溺太真，愛心苦未足。因人憶海棠，何如悟秉燭。
無塵元不禊，有酒即爲春。一詠得真趣，四時俱可人。
剝棕堪覆宇，代瓦勝誅茅。有酒論奇字，無心賦解嘲。
勳業鏡成斑，光陰箭能疾。明時貰此翁，不須繩繫日。
長圓宜有缺，久暈訝無風。留此一輪滿，須知萬古同。
松風翳漫漫，澗水聲潺潺。中有無塵公，飛鳴相往還。
黄塵滿金谷，山陰尚脩竹。所以盤洲景，未足趣已足。
人言風從虎，風豈虎所出。吹萬生一虛，石兄故無物。
境佳因得水，洲窈故名盤。引作流觴飲，巖邊聽激湍。
奇峰疑地勝，勒駕恐山靈。何止管中見，全闚文豹形。
蓬蓬新葉盛，柞拔儼分行。寧作非材櫟，羞爲傍路楊。
辟穀幾經塵，如芝今有神。更開三益徑，似恐太無鄰。
弟兄爲師友，晚歲共三徑。室邇佇遠思，東風吹鬢影。
種桑思采桑，蠶饑那可忍。日暮寒女心，無衣猶反本。
落水浮寒石，看痕記舊汀。更尋紅蓼岸，都有幾鵁鶄。
湖山遠鐘鼎，往往屬田舍。公自得盤洲，湖山買無價。
九轉多洄洑，觴行得演迤。休將比金谷，除此只東籬。
人但千筒汲，誰知一線通。泉今人惜重，走卒與兒童。
結實黄金包，開花寒水玉。香色俱可憐，采澗勿盈掬。
觀魚要水清，愛魚嫌芰剌。能了濠上樂，處世何必避。
忍口嫌去乙，蓄池憐所丁。故應濠上樂，不羨此湖醒。
新月當沈鉤，香芹抵垂餌。磯上坐移時，水清魚自戲。
打鴨驚鴛起，忘鷗得鶒馴。世間能去我，物外總輸人。
湖邊誰摘芡，輕度藕花風。貪得鴻頭去，驚他鴈序空。
根隨波共蔓，花更水相親。魚躍翻成出，微光解照人。
眉展愁難畫，腰纖怯繫書。過時低拂袖，誰遣颯輕裾。
橋上所經過，秋成正樂郊。兒童驚衮繡，丞相只衡茅。
積功墨成池，增價蒲爲扇。不作新樣脚，一洗憔悴面。
藏六自爲巢，巢蓮歲久交。支牀猶耐辱，曳尾敢辭嘲。
枕上蘧蘧夢，胸中拍拍春。從它身化蝶，誰復蝶爲身。
耻封秦爵五，逃辱若逃暑。孤立柴桑園，出羣誰敢伍。
槐綠復槐綠，時來人自忙。處陰聊避影，歲月去堂堂。
愛苔無愛竹，戒勿長兒孫。竹屋偏宜雪，何妨種滿園。
共識此君面，誰知面目真。清風猶立懦，奇節仰先民。
迸穴穿籬出，貍奴知幾頭。真能參玉版，足可當珍羞。
母子惟慈孝，心胸無棘荆。斑衣供穉子，深覺負平生。
品殊名亦殊，此君隨藻鑑。盤洲有木竹，收拾無一欠。
峭節虛容物，清標直中繩。杖有削圓厄，提携先模棱。
幹無筇九節，葉類柳三眠。介若此君操，不因霜雪蔫。
阿戎勝此君，解頤須折角。玉版得細參，渭川成浪謔。
赤身猶幹固，禿節尚毛垂。木也乃如此，人焉胡可窺。
土衣圓綠孕，屐齒孔方留。莫掃錢留地，應嫌薏苡秋。
見鷁恬徐退，看鳶喜詎飛。飛蘆欲何適，繞綠打紅圍。
掇芽無掘根，掘根芽必空。烏糯亦彊名，安得隳農功。
旌陽仙去後，服餌有仙茅。絕笑拖腸鼠，餐餘不繫庖。
白髮終煩掃，黄精莫認花。葉疑新竹箭，根類老薑芽。
銀箸有生香，葉排元紫房。更名歌九畹，課效萬金方。
野華復結實，同在一枝上。了知色即空，聊作因果相。
耻爲鑽核種，肯向道旁生。中立不阿倚，惟存戀闕名。
採實傍春山，成蹊鄰露井。和嶠難責錢，計核破莫整。
名好實亦好，氈車自北來。流傳今轉盛，見者莫驚猜。
苦筍恰相逢，勻圓得許紅。薦新存古意，驅鳥念園公。
架竹引龍鬚，時攀頷下珠。欲求西域種，北使昔同符。
頌橘固多品，其賢知若干。后皇偏著意，爾許繡團團。
金橘大爲貴，舂陵價倍增。盤洲移得種，風味聖全能。
織文充革見，霧靄入懷香。亦喚羅敷種，曾聞湘水鄉。
似雪味能珍，肌膚雪後身。花香還勝雪，未信雪如人。
大谷固絕品，鵝梨亦遺味。名園見似人，神皋花濺淚。
魂清萼綠華，望絕江南使。天寒倚竹時，風標略相似。
梅格依然在，詩家莫認桃。縱煩金井水，終近楚人騷。
多葉似太繁，淺裝還越樣。格韻細題評，遠出紅梅上。
平分爲四序，長得作春看。三友誠高品，茲花一歲寒。
二月拆芳苞，凡心比並交。丁香多意緒，和月墮林梢。
蟠桃微具體，一歲一番開。喚作崑崙種，疑從金母來。
遊絲颺晴空，垂楊曳平地。中有海洲僊，學舞金鈿墜。
天巧寧容覷，春工豈待描。繡將花作带，舞襯柳垂腰。
天亦費機巧，紅葩剪似勻。丁寧弄刀女，故故莫爭新。
佳色光浮額，微香露著衣。枝條還更好，花品世間稀。
鳥啼從濺血，花發亦同心。三月春光老，映山花照林。
占香名梵苑，住託凈心根。家住魚千里，斷橋流水村。
衆卉從爭媚，花開始是春。一年春富貴，造物太於人。
春與花垂盡，惟餘九一分。留春有紅藥，只此自超羣。
玉蝶正開時，綠稠紅漸稀。移將永嘉種，夢逐漆園飛。
平泉珍簇蝶，道是永嘉花。玉繡名吾里，瑶琨不浪誇。
微拆香噴鼻，低垂羞傍人。花中如此粲，未笑已生春。
羊角連蜷上，青霄便許凌。絕憐香草色，莫遣逐浮萍。
高可儕瓊樹，低聊擬聚仙。親看臨汝種，見此不生年。
劉項英雄志，爭如溺愛何。寧無戚姬草，頼有大風歌。
采苗能勝芹，摘實可當粟。缾罄罍未羞，難貯杯中醁。
御米具體微，有罌無儲粟。妖艷耿春光，名佳不翅足。
紫裳蒼玉佩，乞與碧紗籠。怕作行雲去，人間瑞靄空。
香客忽破鼻，從事宜到臍。憂端集無所，醉倒休扶携。
手植盤洲圃，心懷西掖垣。至今花萼上，雨露有深恩。
輕素梅留魄，重開六月天。南人雖慣見，北客但垂涎。
昔見茅連茹，今看花盍簪。若爲驚作客，故有蝶相尋。
葉側臨粧鏡，波摇濯髮盤。慇懃數多葉，落日更憑欄。
淤泥生凈質，妙觀起凡心。少見人間瑞，誰栽滿澗潯。
津陸元殊種，名稱偶爾同。秋光波底見，堤上憶蘇公。
花發鮫人泣，春歸赤子還。三珠原有樹，疑是海中山。
乍作槿花看，榮枯漫自繁。謂桑來佛土，何補一絲寒。
皎皎凌三夏，闍城第二花。秋魂憑楚些，黄額訪仙家。
暮色曉還開，殘紅委地堆。道如西蜀錦，何似北山萊。
葉不類堯莢，花疑來舜楹。風枝吹彩羽，如雜九韶鳴。
厭綠不厭紅，奪朱非惡紫。了知色即空，色空奚慕蟻。
晦雨難渝操，朝陽易染殷。來從紀渻宅，不鬭但峩冠。
老枝藂梗葉，殷色吐肥花。却見凌寒意，無人爲賞嗟。
璧琮行洛佩，雨約過陽臺。正使枝難好，風標故似梅。
司花工剪蠟，墨客巧抽脾。醖藉無梅操，生香認得知。
境中曾見畫，雪裏故依然。展盡衷惟赤，須輸九萬牋。
葉如花傍砌，往事逐浮華。舊曲惟傳恨，人間復見花。
一秣志千里，我欲乘騰驤。圉人不在側，勇氣聊頡頏。
驊騮絕代無，晚去猶見畫。蕭然千里姿，聳立亦閒暇。
長見幽苹食，誰分野草眠。隨行能緩步，相對可忘年。
豈以多文累，輕身蹈巧機。樊籠莫惆悵，爲汝護毛衣。
鶯雛初出谷，遷木寄晴花。不解如簧語，猶疑度柳斜。
五色曾呈瑞，綠毛從古稀。碧潭凝染色，逐藻長毛衣。
書蠹猶堪讀，囊螢亦强觀。競辰規後學，繼晷匪油乾。
偃息飛簷下，開軒適向東。滿床今夜月，只欠與君同。
年華紛代謝，時態幾沉浮。天末凉風起，何人不感秋。
已是詩成集，何妨酒拍浮。人生不行樂，空惜鬢驚秋。
向道鱸魚美，須渠太白浮。季鷹歸未得，空憶五湖秋。
柏寺官聯謬，萍蹤宦海浮。向來苕霅夢，罪我亦春秋。
故里經年別，虛舟盡日浮。有書誰與寄，目送鴈橫秋。
窗暗燈花結，簾疎露氣浮。晚來城上角，吹斷一天秋。
詩到齊梁後，名多李杜浮。誰能追正始，蟪小豈知秋。
處處村舂急，家家晚爨煙。青山映丹杏，過雨轉嫣然。
寒食無多日，梨花又一春。鹿門山下路，真有姓龐人。
嘗聞一鯉魚，飛騰作清質。至今涵青霄，尚且浴白日。
爾根深且固，余根淺且洿。移植艮無期，嘆息將何如。
嶼岫新亭好，悠然見七峯。凭欄吟不盡，春色與秋容。
棟宇還依石，窗扉不礙山。丹青寧辦此，烟雨飽孱顔。
山泉盈石坎，抱罋每相從。不敢傷蝌蚪，疑能化小龍。
文章無正體，源浚流乃深。能者主宰之，古來非獨今。
求仁亦多途，取近惟一路。內恕以及人，知君用心處。
新涼滌我襟，舊雨縈山鬢。光影注虛堂，一身秋有汛。
涼夜驅山沒，新蛩學雨零。撚燈入書卷，天地見初星。
白浪高於屋，風回熨帖平。周郎呼不醒，久立聽江聲。
桃李艷陽態，笑我不入時。松竹貧賤交，却是同襟期。
悄悄山郭暗，故園應掩扉。蟬聲深樹起，林外夕陽稀。
石橋跨兩岫，野叟嘗遠蹠。旁有枰棋處，云是仙人弈。
風雨勞先別，敢辭樽酒深。一梢牆上竹，留作歲寒心。
萬事一鴟酒，平生幾蟹螯。悲秋仍送遠，懷古更登高。
桐乳深藏鳥，苔花暗語蟲。誰能借修竹，爲我宿清風。
穉綠藉老紅，政爾有餘妍。萬慮不作時，清朗見堯天。
自君之出矣，粧臺生網絲。思君拂團扇，相與共提携。
元來無縫罅，觸著便光輝。既是千金寶，何須彈雀兒。
禪友何時到，遠從毘舍園。妙香通鼻觀，應悟佛根源。
風俗無難易，治之端在人。古夔尤易治，風俗本來淳。
官舍誰爲友，青青只此君。細香來燕寢，奚用炷爐熏。
將軍頭可斷，詎肯以城降。斯可爲忠矣，至今名此邦。
韋侯守盛山，賦詩十二首。能以堯事君，遂令詩不朽。
柳公本書生，忠勇著岳鄂。盛山戮姦吏，餘威震夷落。
述志哀正則，陳詞諷靈脩。讀君九辨章，悲楚非悲秋。
傑人掾夔子，相業光開元。故宅半赤甲，荒凉今不存。
罷相避同列，銜杯樂聖人。那知偃月堂，中有丞相瞋。
公在忠州日，人高長者風。忮心無後段，寧媿賛皇公。
誰坐綉衣石，曾落金吾膽。不戮擁靴人，至今有餘憾。
老去最惜別，同僚情更鍾。三杯古峯驛，添我別情濃。
七月下三巴，孤舟近九華。魂猶驚灧澦，石更見那查。
偶上千峯榭，因思小范公。桐廬蕭灑處，盡在十詩中。
偶上千峯榭，遥思六客堂。前時賦詩處，烟水路茫茫。
偶上千峯榭，當時恨不來。使君留過客，高處酌金罍。
生日今重見，細君嗟不回。竟孤偕老願，忍看舊時梅。
去歲一盃酒，遽然生死分。兒孫爲壽地，慟哭不堪聞。
旌旗赴天臺，溪山曉色開。萬家悲更喜，迎佛送如來。
山月曉仍在，林風涼不絕。殷勤如有情，惆悵令人別。
路掃飢寒跡，天哀志氣人。休零離別淚，攜手入西秦。
擊石易得火，扣人難動心。今日朱門者，曾恨朱門深。
縱步不知遠，夕陽猶未回。好花隨處發，流水趂人來。
疏鑿徒爲巧，圓窪自可澄。倒花紛錯秀，鑑月靜涵冰。
噴日舒紅景，通蹊茂綠陰。終期王母摘，不羨武陵深。
激曲縈飛箭，浮溝泛滿巵。將來山太守，早向習家池。
巉巉雪中嶠，磊磊標方峭。勿爲枕蒼山，還當礎清廟。
夾岸凝清素，交枝漾淺淪。味調方薦實，臘近又先春。
繚繞緣雲上，璘玢甃玉聯。高高曾幾折，極目瞰秋鳶。
褊地難層土，因厓遂削成。淺深嵐嶂色，盡向此中呈。
綆汲豈無井，顛崖貴非浚。願灑塵垢餘，一雨根莖潤。
顧渚吳商絕，蒙山蜀信稀。千叢因此始，含露紫英肥。
亂世時偏促，陰天日易昏。無言搔白首，憔悴倚東門。
養爾逢多難，常憂學已遲。辟疆爲上相，何必待從師。
聞鶯纔覺曉，閉戶已知晴。一帶窗間月，斜穿枕上生。
莫恨紅裙破，休嫌白屋低。請看京與洛，誰在舊香閨。
一爲吳郡守，不覺菊花開。始有故園思，且喜衆賓來。
雜英紛已積，含芳獨暮春。還如故園樹，忽憶故園人。
獨照碧窗久，欲隨寒燼滅。幽人將遽眠，解帶翻成結。
山月皎如燭，風霜時動竹。夜半鳥驚栖，窗間人獨宿。
南園柳色動，野塘春水生。屢遊煩將吏，獨此守山城。
郡閣始嘉宴，青山憶舊居。爲君量革履，且願住藍轝。
香爐宿火滅，蘭燈宵影微。秋齋獨臥病，誰與覆寒衣。
復寄滿瓢去，定見空瓢來。若不打瓢破，終當費酒材。
故園眇何處，歸思方悠哉。淮南秋雨夜，高齋聞鴈來。
遙知郡齋夜，凍雪封松竹。時有山僧來，懸燈獨自宿。
悵然高閣望，已掩東城關。春風偏送柳，夜景欲沈山。
世事日可見，身名良蹉跎。尚瞻白雲嶺，聊作負薪歌。
殘霞照高閣，青山出遠林。晴明一登望，瀟灑此幽襟。
園林過新節，風花亂高閣。遙聞擊鼓聲，蹴鞠軍中樂。
茲樓日登眺，流歲暗蹉跎。坐厭淮南守，秋山紅樹多。
此瓢今已到，山瓢知已空。且飲寒塘水，遙將回也同。
參差剪綠綺，瀟灑覆瓊柯。憶在灃東寺，偏書此葉多。
跡與孤雲遠，心將野鶴俱。那同石氏子，每到府門趨。
少年遊太學，負氣蔑諸生。蹉跎三十載，今日海隅行。
風光山郡少，來看廣陵春。殘花猶待客，莫問意中人。
曾爲老茯神，本是寒松液。蚊蚋落其中，千年猶可覿。
柳葉遍寒塘，曉霜凝高閣。累日此流連，別來成寂寞。
獨酌芳春酒，登樓已半曛。誰驚一行雁，衝斷過江雲。
萬里人南去，三春雁北飛。不知何歲月得與爾同歸。
久作煙霞侶，蹔將簪組親。還同褚伯玉，入館忝州人。
江南季冬月，紅蟹大如。湖水龍爲鏡，爐峰氣作煙。
冷豔全欺雪，餘香乍入衣。春風且莫定，吹向玉階飛。
萬里胡風急，三秋漢初。唯望南去雁，不肯爲傳書。
錦車天外去，毳幕雪中開。魏闕蒼龍遠，蕭關赤鴈哀。
小苑鶯歌歇，長門蝶舞多。眼看春又去，翠輦不經過。
見疾多朝士，爭名卒未休。急流須退勇，焉可又隨流。
靜退方真樂，趨時未遽非。不知全道者，進退兩忘機。
荷芰藕生蓮，每憶心中苦。擬掇斷根苗，絲結千千縷。
侯婦匡坐歎，蕩子新賜冊。先自薄恩私，嬪嬙幾巾幗。
莫作侯家婦，鳲鳩理清瑟。幾許白頭人，同心綰同室。
侯婦且勿歎，金玉多滿堂。蛾眉不讓人，當奈薄情郎。
田田白團扇，輕綃寫蟬雀。用之却炎暑，生風郎掌握。
團扇復團扇，羞郎引遮面。顧景强躊躇，隙月雲端見。
團團白紈扇，奉君揮素手。餘凉入長夏，結交貴經久。
誰云兩州牧，擇笏望轅門。渠亦髭鬚好，公今德義尊。
江山共清煥，魚鳥亦蕭散。歸與三畝園，趁此秋未晚。
當年丘壑心，皎皎秋夜月。那知蹭蹬間，秋風彫壯髮。
童烏已黄土，其奈太玄何。尚喜熊兒在，能爲田父歌。
窗隙風微度，簷頭月半攲。當君感秋日，是我到家時。
窮愁好著書，到此已絕筆。十年意外謗，庶可弭萬一。
蘭焚以其香，樗壽以其散。萬物無不然，愧我知之晚。
莫競夢中鹿，且視指端月。儻能心地明，萬事一毫髮。
朱絲徽黄金，問子用此何。從來履霜操，不及懊儂歌。
今年苦風雨，老屋半傾攲。投足猶無地，君來正此時。
欲書歸田具，請子試濡筆。先之蠟屐雙，侑以藜杖一。
老矣木居士，蒼皮今幾圍。輪囷卧澗壑，吾與汝同歸。
閲人固無多，每爲子傾倒。雖非矍鑠翁，竟是鮮健老。
收駒汧渭間，誰識此老驥。伏櫪我何傷，著鞭渠可畏。
抵寒唯粗絺，調饑但晚粟。切勿笑此翁，此翁吾所伏。
行須置町畦，禪要著槽櫪。覆我千日酒，面君九年壁。
忽忽把臂間，各不負初志。淵明荷鋤翁，子雲執戟史。
澂心秋月明，觸事浮雲坏。鳬鶴置勿論，凡楚竟誰在。
不取禾三百，同箋偈八千。歸歟建德國，吾馬不須鞭。
人生老戒貪，金隄捍河水。他年渝此約，何面視邑里。
一落縶維中，永別嘯雲友。秋月耿寒林，時來夢中否。
當時餓鴟箭，驚皇無復魂。困卧階下草，深愧主人恩。
煌煌百寶函，珠璧爛星月。驚倒西域胡，祥光與天接。
江雲隠簷楹，海月浄窗几。安得德雲來，與渠同徙倚。
大地不解容，四衆俱欲殺。不辨如是心，定難消此衲。
微風不動波，瑩可照毛髮。誰解與渠磨，寒空秋夜月。
餘妖屏蛇虺，老屋化金碧。惜無柳柳州，爲銘巖下石。
一辱雲漢章，林壑遂增價。便是補陀峰，還須避三舍。
不見碧眼胡，忽忽心未穩。印心須此經，煩君剩傳本。
誰云滄溟深，一吸了無在。試問何樣人，身如椰子大。
寥寥清夜月，現此亭中水。誰能同斯游，歸喚寒山子。
方驚匹練橫，忽駭羣羊散。縱使踣蒼崖，老禪唯解看。
造化管不得，要開時便開。洗天風雨夜，春色滿銀臺。
鸞背如花女，出自咸陽宮。不愁無主愛，惟怕見秋風。
夫人承主愛，不在鴛鴦幃。庭楓飄一葉，滿眼貯秋悲。
洞房暗薰結，誰作雙蝴蝶。夫人獨自夢，清露泣寒月。
先生耕道時，萬卷皆其具。歲晚德已豐，萬卷猶如故。
理甓完新甃，披沙挹舊清。一瓢遺味在，雋永若爲名。
氛埃痛掃溉，鄰里謝將迎。默坐無餘念，欣欣物自榮。
萬變本六畫，六畫來何從。此理須玩索，明窗露未濃。
食藕痊沈痾，製荷被吾體。未如對芳華，幽貞似君子。
我讀精舍篇，夢作山中客。從公夜不眠，寒燈歌白石。
靜如顔心齋，動若禹行水。迷邦謝陽子，謀國付樗里。
抱膝小窗深，讀書空谷響。一笑有會心，紛紛自雄長。
言發矢無鄉，機深舍爭席。聖處倘策勳，珍重相與力。
風急窗自鳴，霜嚴酒無力。歲律方崢嶸，幽人坐堅壁。
蒼山開秋屏，屹立儼無對。下有岸幘人，意氣壓蒼翠。
橫笛人何在，山空花自開。不妨聽晚弄，聲與壯心來。
清溪轉回環，石磯俯深碧。公來坐忘歸，此意白雲識。
烹茶人外世，遺竈水中央。千載公仍至，茶成水亦香。
世路風波惡，扁舟去住輕。中流發清唱，千古有遺聲。
山寺寂無僧，空門白雲冷。惟有寒松枝，悠然照潭影。
操技頗稱良，全身苦不早。堪嗟魏老瞞，今亦同枯槁。
古墓尚巍然，蒙茸皆宿草。經春一發生，士女爭祈禱。
英雄未得志，落魄有誰憐。一飯尋常事，千秋頌母賢。
橋在大業間，今日已傾圮。萬古長不磨，雲山並煙水。
列城二十五，去國一百舍。西夷蟻穴通，南島鯨波駕。
名節士所重，當如護睛腦。立朝與行己，本末要可考。
地爐寒無灰，相對空四壁。豈無可熱者，此事不慣炙。
瀟湘艮玉質，淺黛拂修眉。倚竹無人問，碧雲添一涯。
一箇病維摩，無風自起波。富嫌千口少，貧恨一身多。
飆御繽來下，儲休答意虔。雖無名宦達，林墅保長年。
光映粧樓月，花承歌扇風。欲妬梅將柳，故落早春中。
引鏡吾雖瘠，韓休諫疏多。君心在天下，歡樂竟如何。
甲馬幽州路，英雄不自量。凱歌迎勞處，方識小秦王。
擁昭初輔政，漢室大將軍。符璽郎能爾，丹青見不羣。
本謂溫猶好，而能北伐功。自從捫蝨後，絕意過江東。
檻外當熊立，人情見亦驚。翩翩後宮女，馮媛獨馳聲。
剪髮能留寵，君王不自持。當年無入奏，寧到馬嵬時。
霏霏南山來，此意足怡悅。昏旦氣候間，櫺疎互明滅。
鄉廬暗邊塵，時移而事變。結屋漫逍遥，可想不可見。
趙記發舊觀，俞孫新作堂。是豈無他人，親戚意差長。
坡翁一轉語，不但爲竹設。俗子塵污人，夏簟落蒼雪。
道人白鶴庵，絕頂似仙家。尋幽得臺城，杳杳入青霞。
木老地平靜，直北萬家城。小立興懷處，憑高眼更明。
此臺已蕪沒，禪月彼一時。得句僧窗下，空留洗墨池。
裂石作翠竹，秋風生晚凉。政須人嘯詠，應記我行藏。
文清來此地，留下橫碧軒。寂寂今無主，空山起夕煙。
善繼人之志，肯堂思其艱。此意自無盡，風月敬亭山。
小醉清暉閣，橫江更一杯。遠山寒日晚，詩老忽然來。
築亭以樗名，平生無宦情。寥寥千載人，感慨聞風聲。
靜深堂奧間，真如公所庵。誰謂平生心，可以禪境參。
拍手兒童笑，山公倒接。舉鞭無限意，今古少人知。
游目貝葉書，究竟華嚴境。當年寓名心，觀者要深省。
天寒山氣黄，日暮竹色碧。住庵人勿驚，此景有此客。
流傳葛仙翁，此溪嘗化龍。抱朴今何在，閒來問古蹤。
空青老仙伯，有子愛溪山。誰信南坡路，依依泉石間。
一泓泉水古，依舊浸巖邊。太史晁鷄肋，遺吟尚可傳。
燕麥摇晴日，青山兩岸橫。吳其爲沼矣，傾酒任船行。
推窗萬松林，雜沓且修整。何須撫盤桓，姑以集幽聽。
簷淺侵林綠，窗虛賸蘂紅。試茶催鼎實，縱酒失盃空。
易覺春風老，偏知夏日長。四山新笋出，一澗野花香。
晝永卷書困，時閒挈杖清。草蟲空躑躅，巢燕費經營。
間或僧人到，閒常羽客過。啟玄疑恍惚，談妙欲云何。
樵斧通深密，漁竿接混茫。風波非地險，荆棘乃天荒。
爆竹燒殘歲，家家把一盃。西湖元自好，只是欠徘徊。
倚瑟從嬪御，人生實少歡。南山空斮絮，此道是邯鄲。
連窗風撼山，引酒燈照坐。逍遥入莊吟，憔悴失楚些。
尋梅閑喚酒，邀友漫題詩。酒美君方醉，詩成我未奇。
鐘聲來遠寺，暝色起前溪。霜夜斷鴻急，風庭落葉知。
春風雜花池，賓主兩相視。落日忽已晴，洗盞可無醉。
只道沙坑近，招之阿那邊。不知風雨夕，能過小溪船。
聞道菖蒲節，龍舟一一修。雨凉雖少憇，郡圃不妨遊。
坐有嚴陵守，新持使節長。真成三學士，意象好持觴。
何意求聞達，偶逢劉豫州。隆中三顧處，抱膝也風流。
風霜歸老榦，歲月長枝柯。矗矗荒村外，人人占落坡。
尋詩小醉時，不許老農知。葉葉泛輕舠，試渡野水陂。
突兀是茅屋，摇兀是土橋。看山看水去，忘饑付木瓢。
荒虛成莽蕩，幽遠似模糊。便做山中客，能題一字無。
樂道匪時趨，山間得自如。老來情味別，冬日且閑居。
冬日且閑居，誰停五馬車。從容見真意，鉏盡世驕虛。
鉏盡世驕虛，宜乎愛隠廬。高風照千古，此道卷還舒。
經旬無客至，今日得公來。園柳綠已密，渚蓮紅始開。
談諧意方接，蕭散詩自生。寫成澹泊句，洗盡淫哇聲。
雲驅風浩浩，日永雨垂垂。狡兔笑三窟，鷦鷯思一枝。
崦靄得廣茂，虛明失深長。一曲冬月暖，數家夏日凉。
何由芰製衣，豈必蘭爲佩。一笠一簑輕，田漁且相對。
牽牛槿花底，攲拄破籬門。旋買深村酒，因傾老瓦盆。
夜來微雨過，澗谷生春水。土脈肥薺苗，煙痕带梅蘂。
元宵天氣好，梅謝薺還生。野水浮煙雨，孤村带鳥聲。
柱杖牆陰潤，閑尋薺菜挑。不禁芳草外，初日下梅梢。
踏青何處去，春事歸野菜。便覺與時新，閒身尤可愛。
水國春已生，微波漾洲渚。時見挑菜人，臨風自凝佇。
晴村多暖靄，花處是輕煙。梅片紛紛下，迎人到酒邊。
婀娜煙中梅，花飛有底急。蜂觸香車來，煙凝爲誰濕。
雨後乍晴時，春意滿村落。香處是梅花，青煙動林薄。
一年春好處，都在水邊梅。似雪因風起，和煙带月來。
潦倒春無藉，山深不出門。籬根尋野菜，花外見煙村。
一年春好處，東望是皇州。柳色梅花外，數聲羌笛浮。
霜重花未多，風回香自若。荒店野水深，枯枝墮寒雀。
相送五年前，把酒常在茲。夾路梅花開，歲晏將何爲。
老懶問花事，尚與梅相看。蒼然暮色至，只恐空吹殘。
瑞峰高入雲，又見君歸去。坐輿無怱忙，逢梅見容與。
山林欣晚對，細和一篇詩。欲醉那因酒，妄言却爲棋。
玉山四句偈，看了百千回。不是爲送僧，不是爲尋梅。
秋水澄溪淥，秋山遠岸青。村酤因覓句，雅放却嫌醒。
小小一枝足，寥寥萬象空。踢翻舊窠窟，誰在月明中。
毫髮難藏覆，臨臺子細觀。龍門無宿客，對舞失孤鸞。
一轉月窗語，全超言象前。無人知此意，令我憶南泉。
幽馥騰芻草，餘春散妙蓮。若無皮下血，寶所待馿年。
過亦非中道，其如不及何。到江吳地盡，隔岸越山多。
賣弄瀾翻舌，文殊是阿誰。未曾談不二，已自落思惟。
交情契金蘭，燕樂非絲竹。我歌古別離，語盡君當續。
平林標大道，曾是野王居。往事將誰語，淒涼六代餘。
送君一程歸，別我數里隔。定非愛雞黍，前例無此客。
大兒長如竹，小兒秀如柳。迎爺拜新年，頷髭白八九。
客裏有底忙，申旦不成夢。遠歸勝新昏，還君春睡重。
片雲初出岫，南北自飛揚。舊日橋邊路，猶聞舄履香。
閉戶復携鉏，雲深路更迂。須知形影外，肝膽向人輸。
鼓櫂過前灣，推篷破旅顔。山回流水轉，烟逐曉雲閑。
花鳥皆詩料，江山即畫圖。暮歸錦囊重，壓殺小奚奴。
失守文皇業，來聽望帝聲。向令曲江在，吾豈有茲行。
位逼將求說，書來欲鑄顔。柰何化鶴去，不見珥貂還。
昔有吹笙侶，驂鸞上玉宸。奈何無欲地，著得有情人。
振笛深宮側，夫人若罔知。可憐東鄰女，三載隔牆窺。
山木鎖冥迷，山前無路歧。無端流菜葉，剛被世人知。
聖德光天下，歲功成閏餘。百篇推帝典，一半是農書。
遯跡陶漁久，論功納麓多。已傳精一語，更作勅天歌。
地已還三壤，彝方次九疇。基圖天與子，典則我貽謀。
罪己桑林六，仁心祝網三。只應寬代虐，何事德懷慚。
大邑周新造，曾孫武始王。伯夷方馬諫，尚父已鷹揚。
萬世家爲國，長城山作圍。試憑驪岫望，秦鹿幾年肥。
真主乘昌運，假王恢雋功。如何亡頼子，失笑未央宮。
意豁高皇似，雄才大敵摧。萬方瞻日角，列宿粲雲臺。
橫槊真名將，燃萁亦忍人。大君時有命，雅意俗還淳。
犬噬憂方重，羊車意轉深。可憐司馬國，又屬問蟆人。
馬浮雖是讖，牛繼亦殊聞。昔者車書共，天乎南北分。
已拓三秦地，寧無幾月留。登城聊北望，老淚不勝流。
戡難功何補，欺孤計已深。儘饒摧導玉，那解賤黄金。
玉陛尊梁帝，金園號羣公。聞經同泰寺，索蜜凈居宮。
清凈方貽笑，莊嚴更舍身。基圖雖肇始，識趣只庸人。
猛上臨光殿，生擒歸命侯。師心無學術，與子失貽謀。
唐室恢新造，秦王有大功。一人居北極，太子在東宮。
未必黄明在，終令丑口亡。難教疎網漏，不直敗氈藏。
刺心真有志，批頰更何爲。試問唐新主，何如亞子時。
尊以父皇帝，賂之十六州。終無噉飯所，誰不石郎羞。
不假契丹力，踢翻麥飯盂。試看龍衮畔，還有雀兒無。
坤輿聊底定，鼎祚又更新。五代無真主，世宗差可人。
月色窺人冷，梅花何處香。遥思棲隠客，高嘯白雲鄉。
芙蓉豔金谷，秋色錦機中。霜樹不知醜，葉與花爭紅。
妍醜三千衆，恩情一例輕。妾身雖寂寞，天下却升平。
朝潤郅支膏，暮澤樓蘭血。何如沉土中，蝕爲無用鐵。
小窗寒燭夜，結紐綴郎襟。不結尋常紐，結郎長遠心。
染絲上春機，春濃絲色淺。妾心隨梭飛，郎心如軸轉。
染絲上春機，錦成貴無價。不忍裁成衣，怕剪鴛鴦破。
妾身如蓮根，沉埋淤泥底。雖有白玉姿，無人爲拈洗。
妾身如亂絲，卷藏箱篋底。願上鴛鴦機，無人爲分理。
颯颯秋風來，一葉兩葉墜。燕子動歸心，薄情知也未。
颯颯秋風來，衣衾愁未整。莫作閨中寒，且作天涯冷。
烟護杏腮寒，日襯桃腮暖。惟有鏡中花，東風都不管。
深淺生涯足，浮沉世念輕。莫貪鈎上餌，去作鼎中羹。
老樹風煙醉，危橋野水寒。玉流飛作綫，牽補斷雲殘。
剎景重遮壑，鐘聲出莫樓。欲尋歸寺路，灘畔問漁舟。
繚白認飛流，千峰暗不收。何人拄寒瘦，擔雨到溪頭。
山遠天高下，雲深樹有無。出關曾萬里，慣識曉行圖。
許國丹心苦，唐天春日低。蹇馿應借得，吟過瀼溪西。
撚鬚聳瘦肩，蹇步兀如顛。大尹不衝撞，清狂直上天。
吾生如寄耳，嶺阯又三年。政自歸心碎，那堪送客船。
中年懷易惡，更聽斷腸聲。多謝兩榕樹，逢人管送迎。
吹竽媚所好，乞墦厭其餘。邇來效尤者，往往拾芥如。
浮名豈不榮，遺道亦安忍。君看趙孟徒，千古同一盡。
荒凉橫浦郡，頗稱冷官居。爲甚更清睡，冬來不讀書。
梅花亦何奇，偏便幽人愛。清寒風雪夜，一枝靜相對。
竹枝雙翡翠，縮頸照寒水。驀見渡溪人，一聲忽飛起。
庭蘭尚牢落，庭草已勾萌。草與蘭何似，東風亦世情。
豈不謀數椽，吾力苦未足。破屋儻支撐，尚堪燈火讀。
學詩不能神，得句常草草。儻可寄吾懷，豈必人稱好。
橫兩腕中杵，現堆雲裏身。權中示權處，依舊是天人。
野水小橋外，諸峰凜寒色。被馿子一交，至今翻不得。
人牛兩相忘，又向橋邊去。眼明雙鷺鷀，無非是熟處。
相看已瞭然，安用頻頻舉。長笛不禁聞，又隨烟棹去。
一見能全機，隠身定無路。遇猶不遇時，病在回頭處。
和露鋤豆苗，不覺日又夜。飄然從何來，定在南山下。
全肩擔荷時，落日重回首。世無相逢人，先生不在酒。
人知琴無絃，無琴無人知。獨立天地間，知音復是誰。
朝同猿鳥吟，暮與麋鹿游。吾生有良願，捨此當安求。
怪石膽瓶窟，從天倒插花。九陽一樣澤，生意爲何差。
舟載閒雲穩，湖光盪碧天。笑看沙上鳥，終日伴雛眠。
斷雲送歸雁，斜陽明晚楓。西風灑雙鬢，醉倚危闌東。
野笛雨中吹，樓高客夢危。春風在何許，披拂好花枝。
風雨三更夢，江湖萬里心。青燈正愁絕，可惜不能琴。
欲識詩清處，須來天盡頭。可人一溪雪，催我上扁舟。
野樹參差綠，山花零亂紅。夕陽一樽酒，聊與故人同。
寒山草木疎，蒼翠因雨濕。日暮來不來，前溪借蓑笠。
雨細成珠琲，紛紛入綠花。綠花無不濕，傾處又成波。
堦遠滴成聲，荷深圓又碎。風動水銀收，亭亭開翡翠。
前輩經行處，壁間題小詩。梅花還好否，要見出塵姿。
緘蘂怯寒風，清香已暗通。數株籬落外，生毓任元功。
騷客多吟詠，無非泥酒杯。君知儂澹泊，歲歲幾番來。
孤根在寒谷，無分逐東風。流輩剛言好，中心只固窮。
今年三十六，吾髮白雙莖。不耐秋霖滴，愁濃遣未平。
春去留無計，殘花更可人。多情玉蝴蝶，隨雨伴香塵。
焚香覺心清，觀書消日永。門前剝啄稀，且喜官職冷。
閒來庭下立，月影照人清。偏到中秋好，遲眠已四更。
秋光初破蘂，香遠逐人來。多是蟾宮種，何妨兩處開。
昨宵清不盡，今夜色增明。想見清虛殿，冰輪漸漸生。
松風傳地籟，花月滿庭心。記得金臺下，孤樽細細斟。
靜處翻千偈，忙中認一身。忽看枕峰句，便作是非人。
向來雲影卧，今日復如何。不是相知少，人間險處多。
中秋添月色，携酒上金臺。世事無窮盡，江山入句來。
當時計水功，直爲萬世利。梅梁破浪歸，底事成兒戯。
當年雁來游，少憩存夜氣。自從開此奇，便有草鞵費。
山深雲卧冷，結屋在山椒。我意如雲懶，隨緣聽海潮。
塵事紛如掃，僧窗對竹開。欲酬清靜債，一歲五番來。
于今僧輩少，學業又全疎。日莫山深處，相迎有浩初。
江湖毓羣魚，水大隨所揀。奈何世上人，尋到秋魚眼。
蘆葉滿沙洲，鳬翁取次游。生綃纔半尺，占得江南秋。
見山真見山，翠滿簷楣間。屏几漫畫障，意足水墨閒。
曲徑接山阿，行人說救婆。須知閨室女，識見已爭多。
海水有枯竭，喬松易摧折。高名萬古存，地志書英烈。
柳絮隨風舞，金沙貼地開。爲緣春滿眼，不厭酒深盃。
風暖輕拖練，天寒皺作鞾。江湖只如此，今古幾消磨。
雨後露華白，風前嵐氣清。秋心愁不展，垂白睡難成。
誰將秋菊蘂，故作小桃紅。輕薄隨時好，飄零風雨中。
微雪寒侵煖，新晴風掃氛。天公念穡事，秋稼定如雲。
池邊梅未綻，不是怯霜風。待得陽和到，清香一線通。
雷奔石壁間，瀑瀉洞門側。蜿蜒乘洪濤，變化莫可測。
西風吹石岐，鱗甲起深轍。借問去來人，誰是騎鯨客。
初生半崖陰，漸失雙峰翠。倏忽滿太虛，蒼生望霖雨。
溪月濯銀盤，溪橋卧脩軏。沙凈碧波寒，分明見蟾闕。
山圍古寺陰，曙隔鯨音發。悠揚三四聲，喚上東林月。
飄蕭鷗鷺群，淅瀝孤蒲晚。雲斷山月明，新泉落前澗。
林館碧溪陰，絃歌雜燈影。夜分猶吾伊，學海在人境。
詩家在東臯，雞林價爭售。作者復幾人，風月三千首。
西陵終日望，不見有歸橈。欲去猶回首，寒江起暮潮。
昨夜中秋月，含愁顧影頻。空留可憐影，不見可憐人。
欲作遼陽夢，愁多自不成。錯嫌烏臼鳥，半夜隔窗鳴。
見說春帆外，康廬水石多。期君一把臂，長嘯入煙蘿。
莫被封侯誤，封侯似漢家。君看城下骨，萬古一黄沙。
西山青縹緲，深處有丹砂。說道神仙客，邀予戲紫霞。
送君歸山谷，覺我荷衣塵。殷勤郡城別，衰淚欲沾巾。
寒鐙照疏竹，棲禽時復驚。默坐空齋夜，寂寞道心生。
天遠正難窮，樓高不堪倚。醉夢入江南，楊花數千里。
老大倦追隨，得坐且終日。所以見春去，亦不甚愛惜。
高枕松間石，如儂未易知。世情祇益睡，不是學希夷。
生意草亦佳，可但蓮菊好。富貴本何心，莫以色見我。
勘破鵬鳩事，人間百念消。茂先老自誤，不記賦鷦鷯。
拋汝菴中菊，尋他楦上麟。休將窮達事，來語菊邊人。
祠宇小窗西，松高柳尚低。垂垂青可愛，一带遶長堤。
煩促耽凉夜，穹虛望碧霄。雲行迎月入，波動带星摇。
真水黄芽長，香風玉杵鳴。不爲三窟計，永伴一輪明。
閑却經綸手，東籬把菊枝。先生花外意，難畫亦難詩。
蜀道難從古，于今分外難。江山風景在，忍把畫圖看。
小艇溪邊月，來尋萬卷樓。遂初讀書處，鶴去白雲留。
剩有溪山樹，書樓迹已陳。故人不可見，繞樹一悲吟。
萬壑注清流，孤煙起暮愁。龍山半溪落，鴈影過書樓。
欲洗鉛華浄，那須畫手工。玉顔翻自誤，不似舊圖中。
陰崖未知晴，松雪自在白。可恨晚風顛，飛寒亂苔石。
纖巧逐時新，誰將大雅陳。天孫古機錦，笑殺世間人。
此夕真成別，幽懷欲語誰。梅花霜月曉，獨起詠君詩。
山中桂香滿，無復向來遊。官事何時了，一年孤負秋。
僧屋藏深塢，漁舟带遠汀。誰教雙白鳥，來點暮山青。
前月登高去，猶嫌菊未黄。秋風不相負，特地再重陽。
金丸手自摘，色味香三絕。從來天者全，風韻迥然別。
風急漏聲斷，月斜人影長。殘燈收短市，鴛瓦已凝霜。
枯心不作花，儀鳳那采取。何當被朱弦，齎身大晟府。
放浪詩騷外，塵心鍊到空。白雲開夜觀，海月冷松風。
客意入燈篝，無詩過一秋。角聲吹雨斷，人在截雲樓。
前村深雪裏，天意不教遲。玉色復何異，東風萬古吹。
閶闔春風起，花開次第新。拂牆花樹動，疑是弄珠人。
素面凝香雪，孤根尚惹苔。春風有餘力，一一爲愁開。
上苑春何早，百花猶未知。逢春多霰雪，玉性肯磷緇。
雪中多日靜，春富野人家。廢苑荒堤外，誰知改歲華。
歲晚樹無葉，攲花半在池。水光斜漾月，憶在故山時。
自入春來早，梅花處處妍。幾家深樹裏，只怕晚風顛。
高枝分曉月，花發蝶先知。野渡冰生岸，清香可贈誰。
孤燈然客夢，疏雪亂梅花。憶昨經過處，鄉心月滿沙。
衆芳春競發，陰砌雪花殘。獨樹臨江古，猶疑畫上看。
官曆春猶淺，夜寒霜滿枝。欲消冰似雪，明月不須期。
客路逢人少，春城不盡頭。無風花自落，何處避春愁。
幾夕疏林下，山花慰客心。哀猿自相叫，惟恐暮雲陰。
高檣起行色，带月過江村。逐吹梅花落，無言只斷魂。
閏年春過後，衆樹碧光鮮。已瘦梅枝影，關心又一年。
冬暖梅花早，前庭如月輝。北人歸欲盡，不用惜花飛。
雪氣衝簾入，天寒白屋貧。不知園裏樹，先結日邊春。
春宵多旅夢，輕醉不成鄉。靜室簾孤捲，花間暗斷腸。
近舍新爲圃，春梅避石開。風兼殘雪起，詩思澀難裁。
忽見寒梅樹，西陵西又西。可憐枝上色，歸路莫相迷。
野蝶難爭白，芳香散着人。風光人不覺，寒氣日通春。
萬仞冰梢折，春回客未歸。黄昏掩門後，教熨看花衣。
寒雪梅中盡，紗窗薄似煙。怨魂迷恐斷，多是晚風前。
舊國迷江樹，羞將淚對花。老魂招不得，明月落誰家。
東風吹暖氣，花泛曉光鮮。破月斜天半，垂藤壓樹偏。
梅花今正發，折盡向南枝。相送河梁晚，春風動柳絲。
深居白雲穴，幽意滿山楹。風遞幽香去，何人識此情。
自愛新梅好，相懽得幾回。來年又相見，先發映春臺。
花落青軒樹，山僧带雪期。荒階羅疊蘚，未遠剩相思。
尋芳愁路盡，山寺始花開。獨上高樓望，傷春不易裁。
寒盡梅猶白，春光幾處偏。嬌鶯解言語，不是怨流年。
常恐韶光晚，繁花已滿林。花心愁欲斷，月冷洞房深。
碧落風煙外，正朝發早梅。散空香鬰鬰，應爲剪刀催。
嬾成真似病，山妓笑酣歌。花落煎茶水，疏叢蝶未過。
林間明見月，深戶映花關。想像吹簫處，空尋伊洛間。
月寒花露重，貌爲客愁銷。一落又經歲，鄉關此路遥。
月明渾似雪，樹老數枝傾。月落江村黑，孤吟意不平。
白日依山盡，春風引思長。抱琴沽一醉，尋艷復尋香。
旅館誰相問，霜晴凍葉飛。花當隴上發，邊色滿戎衣。
風起塞雲斷，飛花入戶香。孤城吹角罷，一鏡有愁霜。
梅落經霜霰，雲連京國深。金罍列四座，春色豈知心。
池草艷春色，流芳復滿園。只應連夜雨，花落擁籬根。
世上樹桃李，逢春解惜春。不知春色早，對此合傷神。
逆旅相逢處，冥冥花正開。今朝與君醉，不辨越王臺。
野渡人初過，人悲花自閑。歌聲隨綠水，春滿杏花山。
舊雪逐泥沙，驚雷長荻芽。低簷一枝在，恐有夜來花。
一點白如雪，玄機未易窺。歲華摇落盡，空把月中枝。
病見巖花發，風霜一歲殘。月斜寒影動，清比玉堪餐。
高樹梅初發，城隅古謝村。况多秋蘚色，巧詠任人言。
落日明深塢，新移棘補籬。野花春後發，獨自立多時。
畫閤餘寒在，花明綺陌春。今年看花伴，東去汶陽濱。
無處寫幽懷，前山雪未開。一階春草碧，偶到樹邊來。
數枝寒照水，幽意日相親。愛此無他客，遥將寄野人。
漁舸汀鴻外，霜天似水清。更無花上月，新句與誰評。
枯株圍古寺，老怪昔誰栽。水國花開早，疏花晚自開。
問得梅花信，新晴花氣香。戲賡和靖句，炙背負斜陽。
觸處是花開，孤高不受埃。春風別有意，時有暗香來。
幾度尋春信，親曾到石橋。寒雲拂縞夜，恨不坐通宵。
旅望因高盡，江春入舊年。紛紛對寂寞，花隔杜陵煙。
捲簾清夢後，靜角揜山城。氣射燈花落，饑膚片玉明。
積雪暮山寒，枝枝入肺肝。高風吹不盡，一半更須看。
雪消春力展，林雪似芳菲。獨映孤松色，煩君問是非。
蠹根停雪水，花落釣人頭。萬里猿頻斷，春風亦似秋。
鳥喧金谷樹，惟此出塵埃。古戍鳴寒角，池塘暗不開。
人情皆共惜，勿謂少知音。若問陽臺客，曾供雪夜吟。
綠蔓花綿綿，日晚梧桐落。所思終不來，蟲聲入羅幕。
洞房秋月明，玉關芳信斷。含怨倚蘭叢，日驚羅带緩。
初說戍漁陽，俄傳出定襄。朝朝征馬過，春草不曾長。
山月共徘徊，山泉酌一盃。詩成無筆寫，畫石記蒼苔。
千里如天遠，三年不此來。書從雲外至，手把月中開。
月映山頭禿，雲迷路口叉。仰天方索句，一鶴立松丫。
一枕夢雲過，半空詩雨來。新蟬吟不了，盡晚自銜杯。
佳句天所嗔，謫與水仙偶。樽酒酹逋翁，更道香影不。
新樣巧翻騰，淡粧尤出俗。說與莫輕飛，壽陽眠正熟。
不求田二頃，只種桂爲莊。秋滿黄金粟，飽餐風露香。
暫入新豐市，猶聞舊酒香。抱琴沽一醉，盡日卧垂楊。
抱疴蓬廬下，白日背我馳。我生已如此，天命復奚疑。
藕花呈素質，兔魄散清光。我試平章看，嫦娥伴六郎。
別岸花孤裊，冰姿带月痕。波沈花月影，疑是謫仙魂。
十里矗巉岩，移來指顧間。相逢曾識面，元不隔重關。
相望各天涯，相看又恐差。朅來山下路，端的到君家。
小橋坐濯足，澗狹水流急。源頭夜雨多，落花漾露濕。
渾無針劄處，爲君道線路。夜半三足烏，飛上珊瑚樹。
風冷知日落，水寬得天多。金陵懷古句，絕唱是西河。
寒波白似面，遠岫劣於眉。江上無多作，淮南正要詩。
事以詩書立，國惟仁義昌。當年衣带水，元不管興亡。
舟人忽驚問，春事已平分。江水浸鈎月，晴空橫疋雲。
風順帆心飽，潮平棹尾收。擁書人自卧，一息到真州。
天圍春漲闊，水展夕陽紅。已是淮南客，常吟江左風。
舊國當年闊，暑風今日生。舟回溪幾曲，人卧月三更。
驛路車聲軟，斜暉雨脚收。柳陰家曉鵲，桑椹醉春鳩。
驚心卵石礙，劈面老沙吹。越見天闊處，不見雲盡期。
樓頭凝望處，落日帝王州。下有朝宗水，滔滔日夜流。
宿雨浥輕塵，沙平草樹春。遠山千萬疊，空翠欲霑人。
風雨正瀟瀟，孤燈伴寂寥。關心多少事，一一付芭蕉。
蒙蒙樹隠山，渺渺波橫海。其中一葉舟，豈有陶朱在。
煙林雨氣昏，行客苦迢遞。誰知渡溪橋，風塵滿天地。
峭壁倚層霄，長松蔭幽壑。荒徑一樵歸，平沙羣鴈落。
古澗橫小橋，竟日無人渡。紅塵隘九衢，來往不知數。
松聲度暖風，花氣薰遲日。乘興問三三，何勞邀七七。
觱沸一谿泉，巃嵸千古木。中有避世人，陰厓結茅屋。
荒城秋雨後，寒谷曉晴初。沙路縈紆處，柴扉蕩析餘。
野徑晴霏斂，江郊夏日凉。夢中知是蝶，還復是蒙莊。
潦翻川蓊匌，烟靄樹模糊。小艇時呼客，龍游酒試沽。
筆起春如海，辭窮客到家。敲門嗔不應，只是隔梅花。
談王公所期，言霸世亦賤。不意周官書，僅似商君傳。
周易誤輔嗣，本草誤隠居。遂令後世人，不能盡信書。
雨餘寒碧深，空烟滿庭竹。深掩讀書燈，莫惱秋禽宿。
泉聲遠，流春到水涯。東風千萬恨，片片逐飛花。
斜立倚東風，雙眉對春怯。何處卜歸期，花邊數飛蝶。
一點傷春恨，東風罨畫樓。不知緣底事，敲碎玉搔頭。
柳陰隨意綠，花片惱人香。靜院無來客，遊絲百尺長。
急奏留床下，君王醉未看。應嫌江表窄，不及井中寬。
花發一朝喜，花落一夕愁。不如不種花，不喜亦不憂。
晚氣吹澄鮮，幽碧弄秋卉。得意雙蜻蜓，竟日掛竹尾。
漏靜知宵永，燈昏覺夜闌。隔窗響秋葉，夢不到關山。
燒殘一篆香，睡起凭窗坐。靜中得新詩，研墨瓶花墮。
月沉江路黑，傍岸已三更。知近人家宿，林西犬吠聲。
百八牟尼顆，携將萬里游。歸來還自笑，何不博凉州。
醫和不可鑄，空林芳菲菲。六丁護香珀，千歲以爲期。
天風吹古秋，獨立殿寒馥。我父昔愛之，終身不忘菊。
受命太極前，立身晚秋後。一朝揚清香，名動天下口。
日月雖云逝，山中秋自香。平生抱正色，誰怕夜來霜。
三逕今非昔，多愁老此身。誰知陶靖節，只是晉朝人。
郡國殘民少，君王何日歸。不知秋後雁，猶得向南飛。
神疲穆滿馭，足繭神始載。終然方寸心，擾擾軀殻外。
流光如急水，一去難復再。歸來坐虛室，始覺身安泰。
老馬寧爲駒，即且或甘带。名跡吾不嫌，全生聊遠害。
明有不見睫，智有不衛足。學靜三十年，晚始悟無欲。
履卑懼名高，居群忌行獨。不見歌鍾家，白日卧金谷。
不見带索生，行吟扣哀竹。爲君慎燕息，顧兔方在腹。
采采金櫻子，芒刺鈎我衣。天寒衫袖薄，日暮將安歸。
同來不同去，離別暗銷魂。閩浙若同水，遍舟送到門。
潮信到巖瀨，水色過衢城。寄潮不寄水，潮去有回程。
水到衢城盡，梅花上嶺生。不如寄明月，步步送君行。
風吹軟桂枝，下掃西南氛。壇中仙人影，冉冉化爲雲。
朝從雙扉出，莫從雙扉還。狂風吹山花，落我衣袖間。
麻姑東南別，衣袂濕空翠。雪中米黄花，願餉西南使。
東望扶桑路，迢迢幾萬程。滄浪將盡處，忽見大明生。
雲英捧玉液，真是裴郎偶。不知幾萬錢，買得玉杵臼。
獨坐幽篁陰，停繡更鳴琴。葉齊林影密，惟有清風心。
峭壁空翠濕，幽林煙霏清。峰巔忽長嘯，疑是孫登聲。
枯根絆老石，槁葉填古逕。四山悄無人，鏗然一聲磬。
尋幽烏石谷，曳杖白雲岡。野燒半空赤，西風萬葉黄。
一掬岩下水，不滿數寸深。當其伏坎時，已有東注心。
我訪桃源人，桃源在何處。世上無桃源，何必移家去。
懷人耿青燈，兀兀香事已。夢繞明月灣，水清見石底。
與君外形骸，更自離言說。此聚雖難常，此意終不別。
約略古堰西，坡陀山外路。相從十二年，迎送幾來去。
老樹冰霜晚，孤花天地心。翛然懷遠韻，相對意彌深。
重陽當痛飲，對酒更生悲。惆悵芝山夢，死生俱別離。
萬里朝宗勢，其源可濫觴。從來不在險，畫裏論興亡。
問酒竹籬深，尋詩土花碧。石上更盤桓，長嘯情何極。
老樹千年意，枯槎一點春。相逢驚別久，佇立重凝神。
美人塵外姿，胸次澹孤清。空堂語三日，隠隠金石聲。
蘭茗尋舊題，媿我昔好逕。妙語爲湔祓，清越泗濱磬。
小樓臨水際，一塔出林端。爲報山僧喜，無勞問數灘。
燈影照白髪，清酤浣旅顔。半生堪一笑，四度宿常山。
丈室四壁靜，孤燈永夜明。蒲團清坐穩，簷鐵兩三聲。
清冷石泉飛，蕭瑟松風到。雖未叶宮商，總是沖陶操。
高人厭塵紛，不肯棲平地。木末敞軒窗，託此超然意。
洪州沈烏盆，塑佛捨三尊。一朝饑凍死，衣不庇其臀。
北固橫江盡，東南第一州。六朝都在望，回首倦登樓。
珠簾半牀月，青竹滿林風。何事今宵景，無人解與同。
隴頭人未來，江南春幾許。惆悵玉笛聲，吹落臙脂雨。
漢水連天闊，江雲護曉寒。青青山數點，最好倚欄看。
落日下青嶂，歸雲獨未安。倚杖無言久，夕陰生翠寒。
電熌奔雷疾，溝流急水鳴。晚風簷溜歇，滿耳復蛙聲。
猝水庭除滿，莓苔漾若萍。更看籬畔竹，鬱鬱入簾青。
雨沉斜徑沒，水退漲泥存。一院窪處，縱橫屐齒痕。
園林新霽後，一抹夕陽留。無限青山色，都收竹外樓。
遙望眼朦朧，非復舊閭里。忽聞雞犬聲，前村藏霧裏。
群峰勢何奇，追隨十餘里。回首及斜陽，始入昏靄裏。
富貴與神仙，撒手便歸去。樓閣見五雲，十洲更何處。
千萬買青山，百萬築園墅。海天共結隣，黃鶴忽高舉。
花石半生心，種松十圍長。無限鳥投林，寒露滴清響。
人生如輕塵，隨處欣所託。坐愛秋月明，不記春花落。
瀛島出岫雲，東海潤霖雨。不負故鄉心，忍望故鄉樹。
青山如仰釜，形勝本來真。大地鍾靈秀，遺留待達人。
田田復田田，清露濺翠蓋。倚檻聽無聲，淨意潟襟帶。
月曉風亦清，容色故娟好。餐之可忘饑，此花是芝草。
泉細靜相求，山深靜已古。真性得崢泓，幽人靜無語。
飛流故噴薄，絕巘何嵯峨。所以謝幼輿，邱壑趣已多。
眼中無丹青，句妙山水障。可惜杜少陵，不見黃公望。
三十六島外，置身毘舍耶。如何圖繪裏，清夢落雲沙。
毒霧出深澗，終朝慘澹間。何人肯來此，坐石弄潺湲。
不到普陀巖，普門身忽現。萬古海潮音，自此十方遍。
遇方亦成珪，石際一泓注。不敢漱吾齒，上有徐凝句。
眺遠雞籠山，寒襲雞籠雪。亭午尚添衣，那堪曦景滅。
非關滄海變，多是地脈靈。若不假諸輩，何由入典型。
舟速因風便，好如箭脫弦。於今又有水，凡事在皇天。
從來在將德，恃險終然寬。曲折百般計，今朝始見難。
創業農為本，安軍食必先。講求相寓意，海外有新田。
征誅當有兵，安韓可無耕。籌畫寓農計，開疆千古名。
海島已無泉，三軍幾斷烟。貞誠虔拜禱，汲引任囘旋。
一死經霜決，三年繫鐵留。赭衣何日脫，執筆不勝愁。
一望青山近，微濛不見家。只因歸思急，那怕浪淘沙。
望春春不來，留春春不住。林外桃花飛，片片逐紅渡。
峭璧蒙茸綠，天然列畫屏。夕陽殘照裏，添得十分青。
曉登八卦山，歸來讀周易。掩卷一回思，山形尤歷歷。
隱隱蟂磯廟，迢迢謝尚城。一江燈火浸，兩岸夜潮生。
雄緊臨江縣，蒼茫極浦秋。何時過北岸，一水入廬州。
遠浦分吳楚，橫流自古今。赭山山色近，清弋一江深。
平子工四愁，乃著定情賦。我輩本多情，筆端偶流露。
白日堂堂去，英雄奈爾何。登高一涕淚，沉痛百年歌。
手挽長蛟去，跨上紫羅天。天公方熟睡，世界是何年。
灼灼桃李花，零落無人惜。枝葉非不繁，所好在顏色。
天欃出東南，乍乍吐妖芒。其凶主兵象，毋乃太不祥。
我有玉崑崙，悲歌奮擊碎。無人借酒杯，滿胸填壘塊。
詩人梅宛陵，窮愁詩愈工。歐陽作之序，寄興託魚蟲。
匹夫重意氣，手刃所甘心。可惜軹里輩，重利趨黃金。
象月鑿為池，池清如月皎。芙蕖倚風開，月色含香渺。
思君驚妾夢，夢覺妾孤眠。孰惹思君意，哀鳴雁避弦。
忽覩銀鈎掛，窓前花影新。欲留難久住，妒殺畫眉人。
別去纔三夕，重逢更可人。嫦娥臨玉鏡，照下晚粧新。
誰料為將盡，翻然一著奇。深藏出意外，晝夜使人疑。
舌耕初放暇，已是賣聯時。履韈新正計，工謀潤筆資。
債主催今夕，逋家約過年。扣門忙丙夜，已是過年天。
糖黍親朋饋，無題謝惠償。詩心紛歲務，非為學劉郎。
綵勝絲籠貯，花孃喚玉人。喜他連理樣，今歲是雙春。
當空焚片楮，天馬比驤騰。不假韓韋畫，神通有法乘。
昔日凌煙閣，今朝士庶門。李唐無寸土，秦尉像長存。
寓象藏佳境，當門倚數株。來春生意滿，此蔗竟先枯。
牀母與牀公，今宵同守歲。帷燈徹曉明，茶酒香風細。
兒小未諳用，分錢寄母匳。欲知年漸長，撲滿舊痕添。
人心計算長，一食留餘地。社飯想明年，誰知高后意。
華清第二湯，賜浴世所艷。海外有溫泉，波浮空瀲灩。
器樹蔭泉上，泉中水若沸。曲折山谿間，翻覺草青鬱。
層峰陰積雪，地氣暖如蒸。僻壤無人到，澡躬誰許稱。
補入溫泉志，應嘆見者稀。會將芹藻采，可詠浴乎沂。
青雲招不來，白雲留不住。我欲賦停雲，雲停渺何處。
艇子渡安平，乘風一葉輕。夕陽帆影亂，彼岸莫煙橫。
沙阜勢如鯤，漁人網罟屯。夜闌燈火爛，照破海天昏。
滄海本無垠，誰安鹿耳門。年年春到此，散作候潮喧。
山峻曰雞籠，連雲插海中。炎方偶積雪，傳播恁怱怱。
宿霧薄東溟，鴻濛一氣青。波間昇曉日，萬象盡流形。
西嶼隱平沙，衒奇砌落霞。千帆標倒影，一抹夕陽斜。
海國淼無窮，澄臺瞰四封。自從歸禹貢，何水不朝宗。
海藏發雷霆，為濤鼓眾聽。最宜風雨候，載酒上斐亭。
辭榮趨散地，不謂隱慈雲。夢思隨今古，山僧獨閉門。
暴雨山頭落，排山水勢惡。上流勿與爭，少立待其涸。
石壁倒飛泉，千尋白練續。銀河落九天，終古山流玉。
曉起理新妝，浣花雲鬢貼。春風偶窺簾，香氣與之接。
永夜無紛擾，孤燈對古人。天心憐守拙，還我讀書身。
業債為誰春，風流問夙因。云渠雙粉翅，原是合花身。
栩栩欲何之，尋春得意時。芳心渾是夢，物化漆園知。
野寺半編茅，香煙久已拋。山僧寒補衲，懶把飯鐘敲。
爾乃九皋禽，青天碧海心。可憐餘瘦骨，懶向海天吟。
春夏秋冬客，琴書劍佩身。江湖勞賣拙，辜負故園春。
是港號清流，漁人無到港。今茲倐爾來，或者聞持蚌。
伊人秋夜裡，露白又葭蒼。我有一方想，水雲何處鄉。
絃中山月照，絃外水雲歸。一曲邈天際，太音希不希。
日上竿頭早，風搖雲影好。看他去化龍，且莫呼童掃。
畫龍不點睛，不是防飛去。爾乃抱珠眠，傳神何定處。
畫虎不圖山，伏來今已久。皈依此結緣，肯復思嵎負。
海雲生極浦，山月照邊城。侍坐清宵永，時聞畫角聲。
山靜斜陽冷，松寒欲化龍。洪濤時在耳，零落幾聲鐘。
天際半規月，階前獨立時。霜風快如剪，不得斷相思。
奇花多變態，顏色紅於火。風物類海南，不似鶯花妥。
已長葉中花，更生花上葉。我欲剝蕉心，酒痕映雙頰。
山山浮翠遠，處處落紅深。獨立柴門外，長歌託素心。
夢蝶人何在，空餘此地名。只今芳草綠，千載有餘清。
細雨過春塘，參差荇藻香。臨流非有羨，寄興在濠梁。
小隱隱城郭，簷前竹四帷。一庵花鳥趣，雅稱閉門居。
萬緣空了了，詩酒未忘情。寄興青雲外，瓊樓開玉京。
夢中遊八極，醉裏傲乾坤。覺悟浮生事，應知入道門。
太空雲翳斷，秋月一輪高。心靜知緣少，詩清為興豪。
詩酒含生意，都因鑿竅忘。至人心若鏡，應物絕迎將。
倚筇流水外，相對暮山青。月照蘆如雪，風吹荻一汀。
溪月號寒蚓，秋鏡響夜蟲。淒清纏客思，離恨鬱忡忡。
閉戶誦周易，焚香清道心。爻詞如可會，大象何難尋。
孤雁雲邊叫，啼猿月下聞。一聲淒切調，寄意寫迴文。
太空渾不有，夜夜燦星圖。經緯羅天地，無垣不拱樞。
潮汐期無爽，波濤吐納中。降舛關地氣，呼吸運相通。
月射陽精耀，星分日氣光。至人凌倒影，夜夜月輝揚。
福圖五十五，環極百神居。欲覓天門入，應觀三緯書。
智極三天數，胸藏萬卷書。誠明理盡徹，仰企石齋廬。
剴切詳明疏，尤傳罪己篇。莫將輕進議，漫自訾前賢。
學探賢聖域，秀節更能貞。天蓋樓前月，長懸一片明。
紫陽真老宿，晚景造幽源。感興齋居句，悔教枝葉繁。
山斗文章重，淵源出子輿。遺文盈篋筍，原道一篇書。
三讀復性書，艱深亦頗解。感化策前修，一息勤無懈。
夏峰孫老人，講學篡宗傳。謝卻蒲車詔，歲寒節益見。
超超陶靖節，松柏歲寒心。載詠南山句，孔顏樂趣深。
安樂全高節，津橋聽杜鵑。清風千古在，觀物到先天。
洒落心無累，光風霽月天。畫圖明太極，雅愛一溪蓮。
一介書生耳，猶留髮幾莖。典型仍未墜，夕照曉村明。
山聳千重綠，堂開一鏡明。讀來書幾卷，坐到月三更。
滴滴三更雨，蕭蕭五夜風。衾寒驚夢覺，煤燼落殘紅。
月落江含白，更殘霧捲風。煙消天氣赤，海日一輪紅。
好鳥時時過，柴門日日關。苔青從雨長，花鬧任鶯喧。
雨後添詩興，花前破笑顏。知音千古少，得趣一心懽。
適意詩千首，忘情酒幾杯。酣歌邀落日，索笑對窗梅。
意可香初爇，多情月照人。夢遊非有待，隨意上牛津。
吐盡英雄氣，牢騷語不平。此心長炯炯，劍氣九秋橫。
月過山移影，風來韻有香。曲欄花正吐，一院露華涼。
迸下湘簾影，燒香坐月明。劍光騰匣白，寒氣與秋清。
桂霧沉沉碧，茶煙緩緩騰。詩情江海闊，心事玉壺冰。
妙得鵝群趣，橫斜任意揮。綠箋書去後，草法幾人窺。
香霧風斜捲，茶煙水碧烹。夢中應化蝶，曉起愛流鶯。
明月窺窗照，清風入戶來。篆雲抽縷縷，簾霧煖如煨。
日落沉西嶼，風微入暮雲。斷霞千里碧，散作九霄文。
霜寒黃葉地，日暮碧雲天。坐愛斜陽景，晴巖起夕煙。
秋水連天碧，紅雲接地陰。憑欄時一望，島嶼共浮沉。
波影搖江樹，朝陽出海門。歸舟何處客，款乃一聲聞。
蟹眼聲初咽，跳珠雪亂翻。清神與滌興，玉水灑靈源。
銅漏隨風永，青燈照夜長。恍然如有悟，星斗盡文章。
夢中遊八極，悟景到三天。始探蓬壺事，翻驚日似年。
奧室門誰啟，沉思妙入神。潛心生慧業，妙悟見天真。
理緒重重折，文思縷縷開。清機相引處，悟景豁然來。
若有神陰告，都緣思慮深。欲窮三聖業，須盡一生心。
王氣中原盡，衣冠海外留。雄圖終未已，日日整戈矛。
故國山河在，孝陵秋草深。寒雲自來去，遙望更傷心。
離離青磊砢，佳種出螺西。斗酒傾三雅，官衙莫聽鸝。
野曠天將晚，山邊白鷺飛。池塘春水綠，漁父未曾歸。
瑟瑟寒風起，秋鴻聲不已。斜窗月色明，塞外人千里。
艱辛避海外，總為幾根髮。於今事畢矣，祖宗應容納。
月皎寒潭清，夜深秋露白。驪龍自在眠，雲影蕩天碧。
峭壁蒙葺綠，天然列畫屏。夕陽殘照裏，添得十分青。
柔葉吹惠風，芳叢挹清露。深谷不逢人，幽香暗中度。
古劍含蒼精，床頭作龍吼。可激烈士心，難容佞臣首。
野性偏宜野，寒花獨耐寒。經冬開未盡，不與俗人看。
萬里程何遠，縈迴思不窮。安平江上水，洶湧海潮通。
采药入名山，愧余非健步。良医不可求，莫使庸夫误。
行人跛而登，曾惹齐宫笑。扶病乐观鱼，渔翁莫相诮。
昨夜听春雨，披蓑踏翠苔。人来花已谢，借问为谁开
落花窗外舞，疑是雪飞时。刚欲呼童扫，风来去不知。
棹艇捞明月，逃蟾沉水底。搔头欲问天，月隐烟云里。
烹茶檐下坐，竹影压精庐。不去窗前草，非关乐读书。
楼小能容膝，檐高老树齐。开轩平北斗，翻觉太行低。
一塊蒼頑石，頹然半水濱。可憐閻立本，徒寫五湖真。
淵澄如止水，泉活有餘波。梅到清香處，君應風味多。
東風吹落花，紛紛辭故枝。莫怨東風惡，花有再開時。
東洛打空城，北邙連廢闕。懷古動悲吟，遠客生華髮。
太古秦山绕，三阳渭水弯。今来封土上，几个愧愚顽。
中国如危厦，摇摇时叹之。五千年不倒，赖有此为基。
邀月亭前立，秦安一望中。莫言此城小，曾蕴大唐风。
太行青白石，堆叠小窗前。已得山林气，无须择地偏。
点触前生意，来销今日魂。流光幽梦浅，谩道不留痕。
脉脉林中石，悠悠岭上云。行行值山叟，娓娓话将军。
沧海青龙隐，长风白浪奔。晚来云色重，心不与天昏。
万古东流水，秦廷换楚郊。清辉又西落，真易把人抛。
江逝寒秋水，山馀淡墨痕。老城墙一段，半没古榕根。
浩浩韩江水，峨峨笔架峰。真儒存胆气，巨鳄遁形踪。
郁郁山林远，苍苍草野平。驱车上高地，得暇吊前清。
江山无定数，鹿马没当时。落落心孤往，悠悠云四垂。
金殿饰成栏，柏陵雕作马。天生良玉材，久在顽岩下。
吾愛子姚子，風流如晉人。白眼視四海，清談無一塵。
廨舍如僧舍，官曹似馬曹。頭巾終日岸，手板或時操。
南風吹南枝，一白點萬綠。歲寒誰知心，孟宗林下竹。
逆刮蛟龍鱗，順捋虎豹尾。若將二伎論，尤比干人易。
浩浩凌雲志，巍巍報國心。忠魂與潮汐，萬古不消沈
池上藕花開，香從太極來。亭亭清淨觀，君子日徘徊。
天遠雲歸早，山高月上遲。夜坐發孤詠，秋風生桂枝。
濯錦為屏障，紅妝擁萬妃。試看春睡足，何羨買臣歸
三月韶華盛，名花傾國人。何期真率會，同賞洛陽春。
酴醿春意好，百尺走條枚。壁立堆香雪，風流入酒盃。
彭澤歸來後，東籬菊正黃。秋光無限興，晚節有餘香。
竹遶茅亭外，泉流石澗中。一天秋月夜，千載隱君風。
松竹如佳士，梅花更典刑。歲寒千古意，笑指鹿峯青。
瀟灑三君子，是伊親弟兄。所期持大節，莫負歲寒盟。
彭澤歸來日，緇塵點素絲。烏紗漉酒後，挂在菊花枝。
海波浮玉殿，寶網拂珊瑚。座上來聽法，龍精即老夫。
老禪不解事，眉白鬢莖稀。曹溪一滴水，鰕子作龍飛。
我過袁崧宅，重尋滬瀆津。英雄千載下，遺壘大江濱。
山暝蒺藜黑，天寒燐火青。將軍身沒後，袞海毒蛟腥。
光搖星彩亂，聲散雹珠圓。不為將軍拜，玄機極後先。
咄哉靈運輩，竟坐衣冠辱。誰知五柳家，春雨東皋綠。
天地事如許，英雄鬢已斑。淚添東海水，愁壓北邙山。
著柳成新綠，吹桃作故紅。衰顏與華髮，不敢怨東風。
日長沙岸立，看雲只念家。如何永州夢，偏愛在長沙
花落春已暮，門開白雲來。階前一片石，風雨留莓苔。
昔有朱買臣，今有朱宣慰。兩個擔柴夫，並為朱紫貴。
紫氣金丹曉，青霞玉井春。畫牛曾寓意，鳴鶴更通神。
暮嶂遠含青，春江帶空碧。細看風前枝，拋書枕蘿石。
羣卉枯落時，挺節成孤秀。既保歲寒心，不在遐年壽。
雲重月難見，風狂雨不成。尺書從寄意，傾淚若為情。
紅潤剝龜腳，黃香炙馬鞍。山僧持淨戒，同坐不同餐。
有卵大如甕，中藏不老春。願將千歲壽，醺及海東人。
自古誰無死，惜公遲四年。問公今日死，何似四年前
舊省新丞相，新臺舊大夫。大夫聽子語，丞相愛金珠。
公來何其遲，公去何其速。使我宣城民，何以遂生育
天高皇帝遠，民少相公多。一日三遍打，不反待如何
滿城都是火，府官四散躲。城裏無一人，紅軍府上坐。
險絕馬鞍道，坡陀一徑通。峰高連紫柏，溜急走烏櫳。
石壓蛟龍宅，林生虎豹風。行行瞻馬首，何日復旋東。
峽石色如鐵，蒼蒼遍綠苔。古痕留斧鑿，傳是五丁開。
已是嘉平月，霜輕草未摧。巖花開自好，可但放疏梅。
吾弟少年時，吾親篤愛汝。一自遠別離，共誰團圞語。
隔窗蕉葉聲，幾點夜來雨。夢破不成眠，慨然念終古。
霧重曉風輕，山高殘月午。筍輿不逢人，時時落林雨。
未沽臨卭酒，先過駟馬橋。如何賣賦後，忍聽白頭謠。
平生稷契志，漂泊幾曾酬。溪水猶前日，草堂空自秋。
千仞臨江石，刻成丈六身。莊嚴空自好，色相憶前塵。
城下嘉陵水，城頭姑射山。果州風景別，相見一開顏。
江色城南好，人烟古閬州。錦屏嵐翠裏，今日又維舟。
律叶宮商美，思深楮墨豪。更饒彈古調，相對憶風騷。
樹影入淸漢，蟬聲動小樓。凭闌弄淸笛，微月在釵頭。
竹葉鳴紗牖，蟲聲雜錦梭。簾長鐙燄小，山亂月明多。
痛定猶開鏡，嗁多不整粧。紅苔黯空壁，飛電夜明房。
欲暝疑將曙，涼春似早秋。靑山獨歸處，花暗一層樓。
草長蘭弄影，鶯語蜨飄魂。一畝淒淒水，斜陽卻在門。
一飯原無重，千秋獨有君。三齊如不顯，空自飽王孫。
點金慙乏術，喜得賣文錢。貰米呼童急，當餐讓子先。
鄉語隔垣聽，驚看若故人。流離二十載，不敢問姻親。
雨氣遠來秋，秋山傍碧流。板橋人不過，唯有白雲流。
丹壁聳高天，茆堂冷暮烟。杖藜歸鳥下，丰度是遺賢。
几度南飞雁，随风过苇林。许将尘世忘，独自钓秋深。
纔喜春風暖，旋驚朔雪寒。蕭然烟突靜，慰母自言歡。
竹竿闲在手，身寄小舟轻。未觉芦花白，长天雁一声。
解釋無香恨，高樓此一過。美人春不識，腸斷意如何。
渟澇明于鏡，涓涓向夕波。窺窗清影現，鼓瑟寫湘娥。
國色應難並，開時鵲渡河。昨宵人乞巧，為爾墮金梭。
挺豔肢橫姹，含情媚拂娥。一心分四出，幽怨為誰多。
卷葉亞青螺，開花鄙絳荷。不教春識得，雅韻在秋莎。
只恐來青女，還宜護絳羅。婀娜嬌若醉，不忍近摩娑。
嫵極愁翻入，憐深妒轉多。吳宮留不得，只合伴秋荷。
眾卉開都盡，嫣香獨此多。寄言春芍藥，亭北漫吟哦。
寂寂秋容媚，離離晚色和。相看情不接，我欲解煙蓑。
女伴罷吳謳，含悽獨上樓。空閨人不見，窗外月如鉤。
白雲起前山，遮斷郎歸路。妾欲往從之，知郎在何處。
明月掛前軒，秋風下高樹。忽動別離情，出門望江路。
蟲語響空階，高梧落疏影。秋夜月華明，獨照孤幃冷。
郎愛蕙草花，花多恐難久。妾有幽蘭香，願君莫去手。
嘉樹植中庭，號為女貞木。歲寒色不凋，霜雪從相酷。
妾有五色絲，織作同心帶。綰以結不開，試看郎心耐。
採蓮蕩輕舟，蓮房含未吐。但見蓮花嬌，誰識蓮心苦。
鴛鴦傍蓮舟，欲打心忽變。俄見有人來，佯羞整金鈿。
瞥見雙鴛鴦，交頸戲珠箔。慙笑隱房櫳，低聲罵輕薄。
日落山峰紫，月出溪水綠。時聞款乃聲，隱隱過巖曲。
深山絕行踪，輪囷多古木。時聞樵采聲，丁丁出幽谷。
喬木囀倉庚，春雨昨夜足。時聞叱牛聲，村村野相續。
羊牛相呼鳴，夕陽含雨足。時聞橫笛聲，遙遙下山麓。
明月浸疏桐，空階蟲語響。伏枕夢不成，淒其動遠想。
吾家在何處，遙遙白雲蔽。佇望白雲飛，雲飛杳無際。
閒夜步苔階，一身萬里客。明月照我懷，顧影長太息。
兩地不相見，共此明月光。殷勤望明月，展轉心內傷。
檐端露明月，月苦鄉心儆。草蟲寒夜鳴，疏桐落秋影。
略彴石欹斜，菖蒲映清水。水流細有聲，泠泠潄石齒。
古寺覆寒雲，下馬聊獨往。四顧無人聲，風蟬樹間響。
谷口施茶僧，擊磬迎來往。松棚午陰涼，時有松風響。
霧氣暗河干，霜花浮草色。行路詎不難，如何遠跋涉。
上山復下山，時行山磵底。落日恐夕心，遙遙望墟里。
空谷媚幽姿，寒花抱一枝。秋風吹不息，搖落復誰知。
蕭蕭紅葉落，歷歷雁聲過。一夜榆關雨，愁聽出塞歌。
匹馬秋風道，荒山夜雨時。音書如解寄，為報客行遲。
山中翡翠花，秀奪炎鳥色。采擷充珮幃，應教美人悅。
塞上牧馬兒，采葉調酥酪。空有珍珠花，隨風自開落。
傑士多奇情，往往不得吐。相遇素心人，一日可千古。
古寺翠煙深，日入空山靜。漁火隔溪明，寒松落疏磬。
野性逖塵情，荒齋人獨宿。昨夜春雨過，窗前發新綠。
野性依沙渚，褷淨雪襟。風蘆棲未穩，延頸憶雲岑。
石骨壘為牆，石皮蓋為瓦。清風送微涼，高臥南窗下。
蒼翠帶平岡，坐見南山路。白雲淡無心，遙遙向山去。
山勢高逶迤，溪流復清絕。虛谷寂無人，煙霞自興滅。
山月漸欲高，泉聲響巖竇。石上理鳴琴，松風落衣袖。
美人弄明月，清輝長在手。欲以贈他人，虛明懼難守。
山坳鬱潭窟，蜿蜒神龍藏。有時欲行雨，雲起山蒼茫。
蒼翠掩禪關，夜深人說法。老僧獨無言，倚樹看秋月。
攤書坐南窗，虛室絕塵想。風過壁琴鳴，鏗然流細響。
朝作隴頭陰，暮作田間雨。卻怪此山雲，不樂塵中去。
冰雪懸重岡，驚飛落奇響。來者不可留，去者悲長往。
飯牛山之南，垂釣山之北。行者莫問津，前途不相識。
古杖策秋雲，遙望雲中寺。時有林梢風，吹雨落山翠。
行步望前山，白雲若堪把。入雲不見雲，白雲在山下。
盈眸蒼翠深，詰屈尋樵路。轉瞬嵐氣生，忽失前峰處。
羣鳥暮歸飛，夕陽在高樹。步屧下平岡，白雲橫去路。
君歸隱名山，山中結茅屋。應有太古雲，長伴幽人宿。
芳樹鬱晴軒，山禽相聚語。樹裏白雲來，輕風復將去。
靈液吐雲根，流泉注。泉在此山清，莫向人間去。
寂歷踏空林，兼之訪樵牧。相見指南山，山南草初綠。
空山太古民，茅茨結深處。溪谷漲流雲，惆悵山前路。
積雨溜階除，臨軒玩新霽。幽鳥不驚人，飛來啄山翠。
空山氣候清，夜深人未寢。流螢入座來，忽覺衣裳冷。
閒雲偶出山，時作山前雨。流光若近人，即之無覓處。
整屧啟荊扉，尋源約鄰舍。忽聽水聲潺，新泉迸階下。
石磴歷崯崎，野花泫朝露。空際但聞香，欲覓不知處。
崇岡高崔巍，登頓猿鶴路。指點下方雲，雲中幾家住。
霜葉燦朱霞，溪水相映帶。水上多白雲，人家白雲外。
野樹著新霜，青黃映窗左。歸鳥棲復驚，山猿竊巖果。
朝出雅初鳴，暮歸日已暝。清夢不離山，還踏蒼苔徑。
汗漫恣幽尋，峰林相蔽隱。隔浦見炊煙，知有山家近。
採芝石闕西，放鶴石闕東。此中有天地，不與黃埃通。
老衲竟何為，堅坐理鶴髮。有時渴欲飲，汲碎寒潭月。
仰看山色青，俯看溪水綠。夜泊蘆荻灣，白雲伴孤宿。
老樹出頹垣，客至雀驚起。僧雛款禪扉，烹茶掬溪水。
荷鍤采紫芝，山深迷所在。應有商山翁，攜手雲峰外。
冰霜結嚴寒，生意久寥落。此時天地心，獨有梅先覺。
當春不發花，春去不著葉。獨抱歲寒心，芳香吐冰雪。
蒼根如積鐵，夭矯枝條勁。天地浸冰霜，寒香欲誰贈。
紅杏發南枝，山窗鳥聲集。落花飛不高，隨風復飄入。
新霽葛衫輕，閒吟步庭砌。松軒晝忽陰，冉冉流雲至。
山齋雨乍晴，新月照茅屋。萬籟寂不喧，殘聲滴疏竹。
煙消萬壑淨，獨步平林東。披襟一長嘯，明月懸高空。
扁舟溯回溪，溪窮崖石陡。我欲問桃源，白雲橫渡口。
山老骨磷磷，水清石楚楚。明月下漁舟，野煙生極浦。
虛室聞空香，窗前落溪水。相對兩忘言，坐看山雲起。
塵市結精廬，雜花映修樾。欲識妙明心，寒潭貯秋月。
枯坐耽微吟，默與天機會。靜裏聞孤鴻，彷彿層霄外。
夜雨灑山齋，幽人入虛聽。朝來啟戶看，落花滿苔徑。
首夏日初暖，佳樹新陰茂。濛濛細雨滋，階面蒼苔厚。
閒居愛丘壑，獨行常踽踽。空谷無人聲，坐聽山禽語。
小雨天忽晴，盈眸盡空翠。花落寂無聲，隨風沾衣袂。
露滌山徑清，秋氣滿林薄。寥寥天宇空，高飛唳孤鶴。
策杖緣流溪，迤邐春山裏。隔浦望村墟，山桃發紅蕊。
天高秋月明，澄潭復皎潔。山靜無人跡，此景唯自悅。
疏雨過空階，暮禽將侶去。野雲不歸山，夜宿檐前樹。
清眺入深林，露氣熏芳芷。野寺聞山鐘，遙遙隔溪水。
牯牛下崇岡，野禽浴溪水。煙霞蔽茅茨，犬吠深林裏。
野老愛佳蔬，種植資膏土。林中灌汲聲，軋軋鳴秋圃。
幽討日欲曛，歸來聊隱几。魂夢不知疲，仍在羣峰裏。
秋宵萬籟清，天地歸真靜。一燈對古人，默默自深省。
涉江采芳蘭，正值秋風起。美人期不來，懷香向誰是。
孤月照高梧，蕭疏落寒影。唧唧候蟲鳴，秋聲露中冷。
扃戶少人踪，苔痕厚階砌。山鳥愛幽居，銜花落蒼翠。
峰頂擴奇懷，天地收雙目。長嘯月橫空，流聲滿巖谷。
孤艇泊楓林，夢繞江天路。寒雨帶歸鴻，飛向江南去。
商飇起原野，悲響在楊木。荒塚亦何知，行人為躑躅。
老農幸有秋，殷勤望田穀。牧子獨無心，驅牛下寒綠。
笙歌興已闌，歡笑轉悽楚。別語正依依，殘鐘天欲曙。
別酒怨征鴻，攜手衡門道。新鶯忽作聲，綠遍階前草。
白頭兼莫春，非復芳菲節。展轉心忽傷，深悲蕙草歇。
蘭香發芳春，春歸香欲歇。佳期久已慳，獨立庭前月。
茅屋下斜陽，攤書臥北窗。片雲生棟宇，化作雨蒼茫。
危磴轉寒山，窅窕麏路。丁丁發木聲，遠隔雲深處。
邃石吐蒼雲，參差落檐瓦。時與好風俱，甘霖被原野。
春雨潤前村，扶笻每孤往。百穀性不分，時聽農人講。
石凍流泉細，林枯落葉乾。扶笻過鳥道，風磴入雲寒。
相逢應未遠，何事轉淒其。纔得與君遇，冰霜又別離。
寶劍值千金，欲贈徐君死。解掛墓門前，千秋吳季子。
巴婦飲丹穴，芳聲動廟庭。所遭非令主，曾為築懷清。
溪流淰淰清，山色鱗鱗碧。空亭雲氣深，何處幽人跡。
野老不入城，家在雲深處。山徑結危橋，看雲日來去。
茅屋隱山坳，石磴崯崎上。時復掉船歸，空江孤月朗。
樹裏人家屋，柴荊傍水隈。江空天一色，帆影日邊來。
頓僻數間屋，扶疏幾株樹。野老坐垂綸，日送浮雲去。
山繞鹿門青，龐公舊隱形。欲空天地眼，峰頂結孤亭。
攜杖石橋東，松風起幽聽。白雲滿空山，誰識幽人徑。
浩雪盈空山，天地還淳樸。欲識造化心，寒梅發深谷。
羣峰雲上立，亂石風前走。蕩胸嵐氣生，看山背兩手。
訪衲登危巘，聽泉倚臥松。回看山下路，已有白雲封。
厓石森精靈，長松礙雲日。科頭何處翁，攤書坐蓬室。
鹿門空有約，林慮舊山孤。何處尋真隱，人間見畫圖。
漠漠洞壑雲，蕭蕭蘆荻岸。月明天宇空，孤鶴橫霄漢。
怪石立山鬼，猙獰古渡頭。濤聲催賈客，風雨急歸舟。
雲起羣峰動，溪流眾壑喧。荒村枯木外，蹤跡老衡門。
流水繞重山，茅茨隔煙霧。借問捕魚翁，莫是桃源路。
蹊柳初垂綠，平橋接水田。荷鋤新雨足，沽酒話豐年。
奉命和戎主，甘心朔漠來。望鄉時灑淚，不上李陵臺。
妾命何堪惜，恩深殉九泉。一聲歌未竟，腸斷舊君前。
水淨白沙明，花滿江村路。策杖入修篁，清談坐深處。
蒼蒼樓前山，連峰數千里。上接蔚藍天，下帶長江水。
養高絕外營，郊居愛華黍。江上無心雲，飛來落甘雨。
灼灼桃花紅，澄澄潭水綠。疑是武陵源，人家匿深谷。
明月麗中天，羣動一時寂。獨坐理鳴琴，清輝照几席。
清江可濯纓，分來就溪壑。應有濠上人，相攜看魚樂。
坐久寂無聞，真人潛深窟。靜裏察玄機，白雲蓊欲出。
戢茅傍東溪，溪光搖屋宇。白雲往復來，時作亭前雨。
結屋號虛舟，閒心絕世忤。一任水禽來，銜花滿幽處。
江源不可窮，餘波注芳澤。髣髴坐瞿塘，清猿叫虛壁。
老柏蟠虬龍，夭矯鱗鬣古。時有清風來，吹落藤花雨。
涉江采芙蓉，江流水平遠。欲渡無舟航，惆悵秋風晚。
垂柳帶平疇，孤亭坐山翠。野老叱牛歸，夕陽下平地。
彈琴坐修篁，長嘯懷往昔。明月無古今，還照幽人夕。
文史富三冬，青缸照往哲。欲識天地心，寒梅吐冰雪。
胥口渡已沈，鑾江非故跡。亭林幾度更，登臨悵疇昔。
叢梅發嚴冬，光輝映白雪。一曲郢中歌，寒宵對孤月。
煙霞逞殊觀，變幻不可測。轉瞬歸虛無，青蒼見山色。
妙諦悟真空，清淨丘園裏。明月照檐端，還照前江水。
小山叢桂花，秋風吹不落。此地近淮南，余將老棲託。
偶隨玄鹿徑，已入白雲鄉。此際逢劉阮，相攜渡石梁。
淫雨霖霖歇，江河水不深。祇今臺上日，萬古照貞心。
不耐王孫餓，收綸去此臺。曾經淮水渡，千古為生哀。
人生各有志，乃在去就間。一釣成千古，高風不可攀。
世代更千載，高人去不迴。富春江上月，獨照子陵臺。
冶容耀春花，妝罷自矜惜。顧影復徘徊，低頭長太息。
熏風清枕簟，嬌睡暈潮生。微笑朱唇啟，應知夢裏情。
芙蓉落葉疏，鴛鴦怯波冷。銀漢耿中宵，孤幃清漏永。
孤妾調碪杵，空閨生早寒。思君沙漠外，風雪走瀰漫。
夜氣侵雙臂，深宵睡未遲。妾心難遠寄，辛苦月明知。
破山唐代寺，潭影浸禪房。偶共高僧坐，閒雲滿石牀。
坐久山光淡，禪關日色低。微聞孤鶴唳，聲在數峰西。
遠樹蟬聲歇，空隄燕影忙。篷窗閒徙倚，消受水風涼。
細雨浸莎岸，人家半掩扉。隔溪垂釣者，猶自待船歸。
雨後登高閣，春城樹色鮮。流雲滋曉潤，恰好試新箋。
憶昔立風簷，搴簾逢好友。譙樓月二更，令我空回首。
余本尋春客，君為入幕賓。當門題午字，誰是會心人。
虛堂春晝寂，棋子響丁然。如有機心在，相爭孰後先。
軒廠臨風爽，簾疏受月明。伊人期未至，惆悵不勝情。
南畝猶勤饁，東郊尚晚春。如何蠶未老，不見採桑人。
寒雞啼五夜，曉色淡秋河。一自君歸後，階前落葉多。
當面是前因，回頭是後身。總宜明處照，了得本來真。
複嶺連雲暗，孤帆入霧低。數家煙火處，遙在小橋西。
松崖懸瀑布，泉眼近雲壇。思得攜琴往，同君一再彈。
不見乾坤老，難堪節序更。誰憐辭舊歲，重似別離情。
猶怯餘寒在，春陰淡欲晴。東風吹入律，雲外兩三聲。
不作悲秋意，關山一路春。似將消息報，看取再來賓。
芳草入丹青，幽然無伴侶。臨箋細玩之，似共同心語。
多情不能久，相囑獨遺詩。誰識長相思，終成古別離。
君心何絕決，我意復冥冥。秋雁天涯去，關山黑復青。
征燕去如客，歸鴻來作賓。莫嫌秋已暮，留待小陽春。
靜境偶忘機，東風入坐衣。棋殘松子落，目送白雲飛。
風急雲還散，風柔雲復微。老天須作合，也自有暌違。
野菊寒籬下，幽蘭傍澤隈。牡丹生富貴，還許待春來。
三月花如繡，製錦須金梭。柳絲織未了，又添雨絲多。
竹簟生微涼，北窗臥不起。呼僮下筠簾，猶帶湘江水。
簾箔何空明，差勝側理紙。只愁燕誤飛，剪取西江水。
美人曉簪花，蛾眉嬾不畫。有色不聞香，終是虛花界。
名花遇傾國，自古兩相歡。今在明鏡裏，權作美人看。
蘭膏吐青燄，知是夜眠遲。獨有搖紅處，千秋不釋疑。
食古須能化，飲香年復年。蠹書不蠹國，何媿守殘編。
詩書本不腐，何自有蟲生。力能破萬卷，厥罪比秦坑。
力如虎尤猛，心比石還堅。以此威弧矢，何愁不應弦。
丹桂猶留種，黃金不可求。望君南浦盡，心事兩悠悠。
庭院樹光重，漸知生意濃。當風未團綠，搖落亦無從。
絕裾情已忍，捧檄意何欣。回首家山遠，英英有白雲。
客景逢除夕，無聊轉厭喧。遙知北堂上，焚燭看花繁。
籌策南方定，中原尚可為。出師再陳表，涕泣已長辭。
天涯高且遠，頑石擅其名。何處天涯是，人間無盡程。
秦兵起傾國，江左凱旋師。勝敗尋常事，如何兩不支。
貧窮托冥報，富貴遺千金。一飯成恩遇，平生感已深。
竹影和詩瘦，梅花入夢香。可憐今夜月，不肯下西廂。
閑來橋北行，偶過橋南去。寂寞獨歸時，沙鷗晚無數。
極目江湖雨，連陰甲子秋。青燈十年夢，白髮一扁舟。
珠璧佳城下，丹青敗藁間。殘年兩行淚，絕筆數重山。
疎栁静茅亭，亭下長江路。不見亭中人，蕭蕭煙景莫。
江山萬里眼，一亭畧約之。黄華未死在，出畫中詩。
茅屋兩三間，雲橫千仞山。西風下殘照，煙水片帆還。
入夏餘三日，春光有幾何。鳥聲宿雨少，花瓣落風多。
桃葉幾時去，桃花今尚開。只餘溪上水，曾照美人來。
挂劍渾無跡，荒臺自古今。即看原上草，想見古人心。
古殿開孤岫，疏林帶遠岑。伊人在何處，秋水碧雲深。
東風吹落花，落花逐風去。可憐一片紅，飄零竟何處。
雪凍山上雲，雪埋山下路。空山寂無人，尋梅在何處。
水闊添新漲，沙平散晚煙。斷雲拖雨去，明月正當天。
河上雨初過，風微起細波。徜徉不歸去，為愛晚涼多。
何處桃源洞，重來路已迷。飄飄花片落，流過小橋溪。
自挾冰霜氣，何須珠玉詞。水邊籬落後，無復擅場詩。
祠樹集昏鴉，平湖沒晚霞。野風何處起，吹落白蓮花。
春深花重時，香重花深處。仙蜨最相憐，飛來不飛去。
我正尋春去，春風向我來。妙香時斷續，何處野花開。
空谷自古今，何憂伍眾草。惠然來清風，幽香在懷抱。
寫蘭不求似，不似亦非蘭。似與不似間，素心千古寒。
輕風掃綠苔，為待故人來。展榻啟明窗，小園花正開。
木葉捲寥空，颼飀起朔風。萬峰寒翠裏，一點夕陽紅。
人世春如夢，繁花依舊春。如何花滿樹，不見種花人。
不見種花人，花落紛如雪。紅雨滴青苔，點點臙脂血。
東風收雪晴，半夜春寒重。辨色紙窗明，曉角吹殘夢。
生死須臾事，彭殤固可齊。乃知鵬運海，原不異醯雞。
碧落羣囂靜，清光一片寒。不知深夜裏，耐冷幾人看。
雪光飛冷豔，霜氣淡寒煙。未肯輕歸寢，重看待隔年。
乞得蟾宮種，栽來灌溉勤。莫言枝幹小，氣象已干雲。
垂處當檐角，團團帶露涼。青蠅休肆惡，天網本高張。
質直而心虛，與人無他技。毫末不敢私，盡心而已矣。
昔子貴之時，曾居洛陽市。洛陽人情何曰薄乎云爾
山後轉山前，山前別有天。山前山未了，山後又山連。
夜靜雨初息，更闌燭未灰鄉園滄海外，移入夢中來。
薄暮雨霏霏，寒鴉幾點歸。尚留空外影，遠浦度殘暉。
蕭條瘦菊英，尚耐西風冷。豈我不如花，未堪當此境
失火人猶賀，多金嫂便危。男兒能自奮，安在有家為
撥悶離家去，離家悶轉深。雨聲秋瑟瑟，燈影夜沈沈
鄉思知多少，殘檠半滅明。客居原寂寞，祗有夜蟲聲
前溪三尺水，大雨忽滂沱。截竹教童試，沙汀漲幾多
夜雨真無賴，荼盡落花。多情雙粉蝶，留戀到殘葩。
樓臺三尺雪，關塞萬程途。苦戰寒如此，邊衣接得無
大纛朔風飄，將軍殺氣驕。縱鞭驅怒馬，奪取玉龍標。
郎妾各西東，隔住蓮花路不及野鴛鴦，東西任來去。
破曉事晨征，冬山尚酣睡。偃蹇不勝寒，白雲為之被。
朔風捲地來，飛雲連天積。日暮芝罘山，輪蹄一孤客。
雲積高於天，雲消深於淵。蹇驢亦饑渴，忍凍吸冰泉。
相別已經年，快睹春風面。空山有冷香，深情託紈扇。
入山不見人，古樹如人立。偶逢行腳僧，圓頂頂尖笠。
竹兜輕又快，五步當十步。彳亍阡陌間，牛與人爭路。
路旁有盤石，少坐歇遊蹤。下有最清水，上有最高松。
曲折入幽徑，石畔起孤亭。水已僧眼碧，山亦佛頭青。
山靜太古初，松柏送涼吹。危亭聞午鐘，聲出慶雲寺。
湖在山頭巔，寺在山腰裏。寺下又有山，山上還有水。
山頂瀉飛泉，百丈垂瀑布。移灌民間田，滴滴如甘露。
在山泉水清，可以濯我足。何日再來遊，夢繞鼎湖曲
金剛具佛力，見虎目亦怒。不及小沙彌，歡喜無恐怖。
毒龍本有毒，收在淨瓶中。如何忽放出，雲翳迷太空
殺氣滿天地，終軍萬里行。朔風過易水，寄語問荊卿。
已入共和年，視天猶夢夢揮手坐空山，獨與梅花弄。
相別二十年，復睹風春面。老榦茁新條，玉英飛雪片。
玉宇月將落，銀河星欲無。一聲催曉角，風雪滿征途。
睹影亦堪驕，驍騰惹夢遙。胸懷果千里，寒櫪即靑霄。
紅燈滿街掛，木石盡榮華。更有榛墟處，今將聖地誇。
天傾地軸坼，萬户喪其宅。寒栗念灾黎，度茲風雨夕。
君自故鄉來，雪餘何所見默然如未聞，但道身猶健。
雛鷹初試簧，嫩柳摇新綠。倚樹聽嬌音，青春誠可復。
獨立群山中，惟鄰潭與柘。香烟裊裊昇，欲挽雲同舍。
赫赫驕陽毒，凛凛嚴冰酷。無懷天地寬，開落任往復。
一尊前日酒，鸞鶴又離群。看看來時路，青山斷白雲。
何處故人顏，雲間又水間。東南秋色盡，不忍望羅山
處處瘴氛生，桃花難得潔。寒來一樹梅，不染猩紅血。
故壘歌番曲，淒涼不可聽無多古時樹，傷心亂後青
海上青山在，天邊白浪多。東南陵谷後，無復漢槎過。
青山竟無恙，紫氣未應消。一代興衰恨，匆匆海上潮
長天千里盡，斜日四山銜。片片浮雲影，依然故國帆。
燹火樓臺後，林間烏夜棲。舊時風景好，猶自盡情啼。
蓬山久變遷，古岸橫波剪。不覺鹿溪潮，年來亦日淺
望斷中華路，風波日日寒。傷心滄海上，已作島夷看
無地無兵燹，年年劫火來。梅花紅雪裏，猶帶血痕開。
四載居荒徼，何能陋九夷。家家存漢臘，不見漢官儀。
廛里來橫斂，謀生計已窮。逋逃何處去海市蜃樓空。
樹古不知名，入山又一程。蕭蕭木葉響，時有鹿麋行。
苔殘千尺壁，樹落萬年皮。月黑天陰路，空山啼怪鴟。
見說江南好，誰知海外奇一天環一島，萬嶂碧琉璃。
海外更無海，山中復有山。鹿麋千歲角，松樹萬年斑。
年來滄海淺，津路亦生桑。萬點鮫人淚，明珠夜不光
不道深山裏，更揚大海塵。爛柯秦地客，煮石葛天民。
聞君向南投，曾過北投宿。試從鹿水頭，一續烏溪曲。
君有渭城詩，合飲宜城酒。月下請高歌，燄峰九十九。
昨日扣柴門，相對語言溫。一別何時見，夕陽浮景村
君向淞江去，江東月正明。回頭閩海外，無限亂雲生。
一水入東吳，吳中舊有都。武昌魚味好，莫羨四腮鱸
地是中原邇，居偏外國環。華夷人語雜，未是好家山。
水遠明於鏡，山多拱若城。濁溪雙峽雨，石瀑萬峰聲。
黃河入大清，濟水失青青。古曲傳鴝鵒，西風野井亭。
却缺西入秦，才大不容身。鸾翮有时铩，饥鹰谁能驯。
可怜阿得脂，翼知不能飞。淝水三千旅，恩重义无违。
就枕忽不寐，东楼为一开。回风自萧瑟，孤雁正徘徊。
倦鸟归林窠，风林失旧柯。绕树频三匝，巢倾可奈何
回首万里路，途长日西暮。翼短不能飞，栖栖向何处。
将欲哺尔雏，何当觅雌乌。凄凉华表影，萧萧白杨孤。
雲壓斷崖低，水流薄板上。即此便儛家，携琴欲何徃
打窗一夜雨，暁起花枝亂。天際斂隂雲，溟濛烟未散。
野浦凍雲深，柴扉晚烟薄。山村不見人，夕陽寒欲落。
禁闕橫巖巒，西山當咫尺。一艇放中流，晚烟波光碧。
流水六橋烟，曲巷羅浮路。夹岸泊漁舟，錯認武陵去。
深山落微雨，一夜響空澗。晚起開僧牕，濛濛烟未散。
溪水淡空山，古木聞樵唱。山深不計年，嶺梅寒欲放。
尺幅綠千尋，蒼茫烟欲吐。秋夜對寒牕，疑堕瀟瀟雨。
此花稱逸士，此鳥亦朋友。相對雨忘形，浮之以盃酒。
愚性在林谷，所遇即佳赏。一石虽云孤，探索罗殊象。
孤舟乡梦觉，残月空江落。到晓不闻声，风动系船索。
旗海舞狂風，天街大字紅。高音呼打倒，思緒亂雲中。
武江門外過，山月到窗前。夜來書作伴，靜點一枝菸。
散會尋夢去，夢酣水氣香。忽聞呼出診，起視月溶江。
近村犬迎吠，石白徑斜明。沉沉山睡熟，孤月冷清清。
一卷下醫術，沉思酒自斟。自慚無劍膽，用世以琴心。
獨夜不平鳴，直弦秋作聲。路邊憂國疾，淺語寄深情。
君問十年事遇五三，文章地下靈寄麗亭。於世一無用濟南病中雜詩其一，為儒例合輕濟南病中雜詩其二。
宮闕自天上春感，魚龍夜起波渡淮。三更方見月山中見月，把酒意如何把酒。
驚雷萬物蘇，卻失梅亭箸。澆菜正其時，後園花滿樹。
瘦骨關東漢，能為裂石聲。紫玉一簫管，臨風眾鬼驚。
曲澗境凄迷，驚濤奇此沚。詩壇一幟張，刻意逾常軌。
琅玕經雨靑，染綠山溪水。蕭蕭我憑欄，裊裊清歌起。
春花根絶壁，絶壁起情歌。情歌出肺腑，豪唱亂雲過。
我自人間來，得瞻神鹿影。千年指一彈，石鹿何時醒
帶得三分醒，尋思醉石臺。哀哉五斗米，誰復賦歸來。
喝過孟婆茶，頓忘前世境。再世又如何，依然詩是影
腦海電生波，情潮傾一紙。眞美化為詩，心靈游戲耳。
造反為稱皇，懸旗許千諾。戰罷玉龍飛，爭先天下樂。
大夢誰先覺，神州大有神。生來逢鼎沸，時勢造詩人。
武士能稱道，屠城在理中。天皇魂未散，神社尙陰風。
天下太平日，來登白虎堂。驅車隨意闖，人獸是誰強
農龍差大截，吹鼓捧成神。果酸其自食，階下怨何人
有詩一千首，多是無釐頭。白日正襟坐，夜歸打打油。
窄路在人間，命寄詩鄉闊。信口沒遮攔，這也是生活。
夕照萬山寒，清清溪待月。深宵撥雲來，樹樹浮白雪。
御駕屢親征，又把文人戲。説是樂無窮，看他求生死。
紅旗復紅旗，一旨接一旨。大夢醒過來，無旗不酒字。
出診山又山，藥箱書忠字。月小墨如天，難覓村頭樹。
一葉是漁舟，夜傍江中石。吾友大白丁，網魚能數尺。
突發雷電狂，暴漲山溪涌。山頂巡回醫，急覓靑崖洞。
風雨記廬山，徐行不倚杖。哀哉大會堂，一仗又一仗。
舟在大長江，未作巫山夢。夢到又如何生平不附鳳。
游戲在江南，小橋送流水。忽見綠梅花，不知何以對。
漫步紫竹林，仙山浮東海。佛國一焚香，悠然觀自在。
莫問天意高，呼酒聽漁唱。人情老易平，一笑剡溪上。
皓月平湖友，梅花孤山妻。劍氣簫心夢，夜網一天謎。
蘇堤步黃昏，幽哉悠哉柳。坐對釣魚翁，笑我塵滿袖。
門口問傳達，言官開會去。只在此樓中，酒熏不知處。
眾鼠安居社，群貓自繫鈴。鈴聲聲動地，鼠輩不須驚。
招搖過鬧市，保護費頻交。今夜偷油去，臨行謝謝貓。
福建有紅樓，不過八百億。可笑黃炎培，亂撦周期率。
左右共一堂，各説三分話。硏討我不才，快回家去罷。
方家令温柔，未教皇敦厚。臣妾不恨君，紅濕鮫綃透。
詩人有了家，月吐北山後。痛飲七八杯，唱曲三幾首。
一笑待春風，平安多謝佛。飛黃有種殊，我自馬行日。
一臥千年佛，悠然送江聲。晨鐘敲未了，世濁不堪醒。
夏日书斋静，荷风拂槛来。芬芳盈几席，翠帙带香开。
湍响听泷泷，帘开对大江。园幽人迹少，把卷倚南窗。
茅檐飞细雨，爽气乍侵人。移榻临窗坐，诗怀自觉新。
浩浩天边水，苍苍山顶松。老僧禅定后，隔岸一声钟。
晚行西郭外，策马上层冈。暑退无多日，疏林已半黄。
识得几暇趣，丝纶不假言。孰知宵旰里，却是绝尘喧。
今年今夕送，明岁明晨迎。只此忧勤念，乾乾无灭生。
桂香盈院宇，银汉净无垠。耿耿难成寐，澄怀虑兆民。
悠悠下村路，望望皆烟樹。何處讀書聲，山禽忽飛去。
潮去閘頭淺，潮來閘頭深。淺深渾有定，不似世人心。
登登度西岡，恰與詩人會。歸鳥下幽叢，斜陽在岡背。
白鷺宿寒塘，寒塘浸明月。懊惱少年心，分明鏡中。
滄海明月來，古戍行人靜。驚見顛張書，滿地藤蘿影。
落日下荒墪，漁舟競來泊。沽酒更相邀，烟波有真樂。
橫岡春草深，牧牛牛易飽。短笛兩三聲，歸來山月皎。
前岡新路捷，後岡舊路長。負薪歸長路，捷路有豺狼。
群虎人所畏，人怒群虎戮。試看堂室間，坐臥斕斑褥。
曹女乃能孝，曹公胡不忠。千載一樽酒，只酌娥江風。
春來又春去，無計為留連。鳴鳥亦頭白，誰能長少年。
休恃黃金喙，間關巧弄聲。幽篁巳垂實，老鳳欲來鳴。
一自騎鯨去，青山幾度春。江南好風月，都屬後來人。
木落潞河秋，西風射敝裘。久遊囊橐盡，惟有釣魚鉤。
數罟時罩罩，輕舠任飄飄。不投五十犗，安得載山鰲。
薜荔長龍鱗，相看似可人。聖朝無艮嶽，那值二千銀。
白鼠黃金精，將迎萬里程。若將勞費計，千里馬猶輕。
通臂能探果，愁眉似失群。明廷不爾愛，只愛李將軍。
刻畫棘端猴，新封萬戶侯。沈郎惟一拙，甘自老林丘。
輕舠載酒去，雪後氣偏饒。梅蕋將春信，依稀到六橋。
浪起舟且發，風來水自開。不須過橋去，涼思在高臺。
艤櫂荻花灣，相期且未還。不須愁日落，明月在東山。
送別章江門，何須折楊柳。天涯去住情，春風幾回首。
昔從此路來，今從此路去。東海舊綸竿，還挂珊瑚樹。
抱琴日行野，綺囊不一解。只恐荷蕢人，亦是知音者。
博望使遐方，歸來歲月長。仙槎如可馭，何不報劉郎。
故人不相見，三度梅花春。梅花最清白，寫寄見情親。
庾嶺梅花國，盈盈天下白。君從嶺上過，借問曾相識。
高臺舞長劍，埽盡萬山塵。不似鴻門宴，空懷猜忌人。
孤舟泊柳陰，邂逅一論心。玉帶河頭水，此情應共深。
別離無遠近，不見只生愁。安得青雲路，常時並轡遊。
樓對績溪山，群峯聳晴靄。樓頭聚愛人，相看終不改。
樓俯績溪水，潺湲日夜流。樓頭聚愛者，華髮共綢繆。
僂環績溪樹，面面長蒼翠。樓頭聚愛人，時作連枝會。
樓近績溪石，石鏡明於鏡。聚愛樓頭人，照面照心性。
領得五加酒，全勝九轉丹。舉杯纔入口，老態變童顏。
松聲響玉琴，清風灑葛巾。忽驚天籟動，江月夜初心。
遊遍金山寺，都無一句詩。詩中寫不盡，只許此心知。
入市獨持衡，群販交惡憎。持衡不可棄，甘心郊外行。
為愛寺名好，歸舟逗晚過。我真松隱者，可奈俗緣多。
白髮慈親健，青春諸子賢。堂東公事暇，高枕且陶肰。
吟風百尺松，凌霄千歲石。一翁處其間，相對無愧色。
世間貓捕鼠，誰知鼠捕貓。會得個中意，何須面壁勞。
服食求神仙，何如孤竹子。一食西山薇，萬古當不死。
雙劍黃金飾，曾隨我馬征。匣中連夜吼，可是海波驚。
塵鞅苦相聒，江槎喜自閒。數編翻欲遍，小飲臥看山。
往歲桐江雨，今冬桂嶺風。疏枝饒冷蕋，孤操見春容。
絕壁孤懸影，凌寒盡著花。南荒驚一見，半醉倚天涯。
南紀行應徧，溪山眼獨明。曉峯強半失，祗為忌晨興。
南極無霜雪，深冬不似冬。沖沖意如醉，寧是酒為容。
水急舟難上，舟人苦力微。莫嫌來似緩，歸喜捷如飛。
歸渡昌江曉，桃花冬日濃。滄溟應不遠，野水自朝宗。
異域經年到，孤舟萬里還。壯懷看入髩，惶恐過前灘。
君家世濟美，我家世同科。豈真江邑小，竝駕自無多。
不挍真顏子，忘情豈老莊。休休方寸地，雲路幾汪洋。
盡君一夕歡，滯我三百里。風波仕路間，相知亦能幾。
旧移月里树，郁郁傍层城。池上秋风发，清香满座生。
报国心思切，年衰不自由。欲知万里路，天际一归舟。
清明雨应时，大地报春知。陌头杨柳绿，却待晓风吹。
一片芳心异，含香向早春。与梅能傲雪，先伴岁华新。
地有天然美，巫山十二峰。谁能游览遍月引度深松。
秋深风落木，清水半池荷。驱马向何去，吴门客子多。
屋有图书润，庭无秋菊鲜。应知彭泽令，一夜不曾眠。
东阁观梅去，清尊怨未开。徘徊天际暮，独与老僧来。
雷雨惊春候，寒梅次第开。金陵有逸客，特地看花来。
谷口郑子真，栖迟市门里。小楼延上客，酒酣犹未已。
空潭一老丑，薙发便为僧。愿度恒沙众，长明日月灯。
有家真是累，混俗亦招尤。去去山中卧，晨兴粥一瓯。
为儒已半世，食禄又多年。欲证无生忍，尽抛妻子缘。
大定非关隐，魂清自可人。而今应度者，不是宰官身。
水深能杀人，胡为浴于此。欲眠眠不得，今子于慈死。
不饮又不醉，子今有何罪。疾呼遂不应，痛恨此潭水。
骨肉归故里，童仆皆我弃。汝我如形影，今朝惟我矣。
结发为夫妇，恩情两不牵。今朝闻汝死，不觉情凄然。
不为恩情牵，含凄为汝贤。反目未曾有，齐眉四十年。
中表皆称孝，舅姑忍汝劳。宾朋日夜往，龟手事香醪。
慈心能割有，约已善持家。缘余贪佛去，别汝在天涯。
近水观鱼戏，春山独鸟啼。贫交犹不有，何况糟糠妻。
冀缺与梁鸿，何人可比踪。丈夫志四海，恨汝不能从。
孤鸿向北征，夜半犹哀鸣。哀鸣何所为，欲我如鸿冥。
自有凌霄翮，高飞安不得。如何万里行，反作淹留客。
独鴈虽无依，羣飞尚有伴。可怜何处翁，兀坐生忧患。
日月湖中久，时闻冀北音。鸿飞如我待，鼓翼向山阴。
乘龙人归去，谁复到吾门。薄暮多风雨，知子宿前村。
海物多奇错，砺房味正清。夫妻共食噉，不得到麻城。
三子皆聪明，必然早着声。若能举孝廉，取道过西陵。
七十古来稀，知余能几时。君宜善自计，莫念出家儿。
胡床挂空壁，穷巷有深居。满目繁华在，先生独晏如。
河内着碑铭，睢塘流颂声。百年林下叟，隐隐作仪刑。
四邻箫管沸，大都为岁除。君看五马贵，囊有一钱无。
有席虽长穿，有朋亦喜欢。园蔬堪摘矣，不用一钱看。
松风已可哀，萝月复飞来。如何当此夜，万里独登台。
雨雪东南行，贫交家上京。当时孔北海，极重郑康成。
四顾堪愁绝，连天一月雪。恐扺张家湾，难对贫交说。
贫贱少亲交，许由故弃瓢。许由千古少，蒙袂且相招。
密密梧桐树，亭亭相与许。中夜闻人声，疑是见君子。
芒种在今朝，君行岂不遥。农夫欢倒极，雨立迓星轺。
细问太来者，暮宿汉阳城。三日望京山，五日过西陵。
青翠满池台，徒增静者哀。一步一回远，君今去不来。
方我来归日，是君倾葢时。通玄信长者，北海好男儿。
季心何意气，夜半犹开门。幸免穷途哭，能忘一饭恩。
黄昏入夏口，无计问刘琦。假若不逢君，流落安所之。
南国留棠阴，江城遗白叟。君思用赵人，犹忆江南否。
乘槎欲问天，只怕冲牛斗。乘桴欲浮海，又道蛟龙吼。
二八谁家女，曲弹塞上声。且莫弹此曲，无家人难听。
皎皎中秋月，无声谁论价。有色兼有声，松梅明月下。
三日三渡江，胡生何忙忙。师弟恩情重，不忍见武昌。
本无家可归，原无路可走。若有路可走，还是大门口。
莫夸家里富，家富令人丑。若实到家人，一毫亦无有。
亦知都府内，事事无不有。只是从外来，令人难长守。
有念非忘念，如觀未是觀。從茲捐色相，明月長闌干。
日落荒山遠，倉皇避虎狼。更聞狐假虎，流涕賈生狂。
民力艱虞甚，征求已竭脂。江湖成慘淡，何處一枝棲。
誰謂人情薄，一詞且萬章。蔡倫如可作，生意自洋洋。
豈是懸魚操，天涯樂意疏。終旬不列肆，頓令食無魚。
朝朝一味荳，日日寸心葵。每抱豐年願，乾坤未有涯。
朝朝一味荳，灼灼滿園萱。無限春暉思，何堪對酒尊。
朝朝一味荳，對對幾缸蘭。風動香逾遠，不禁人倚欄。
朝朝一味荳，歲歲兩株松。水滿亭前鏡，寧知髩似鬆。
胷中有全山，華嵩亦自小。孤坐對嵓姿，肝腸倚天表。
陰連湘浦晚，翠滴雨聲寒。莫訝叢生小，終期宿鳳鸞。
夢裏羅浮路，依稀竹外村。一枝春色動，清氣滿乾坤。
不辨賓與主，誰知是與非。夕陽相對坐，應是話投機。
黃蘆滿汀洲，白鴈投江渚。何處遠歸人，征帆帶飛雨。
不踏西湖路，于今又幾年。清風明月夜，還憶老逋仙。
畏日作炎蒸，襟懷藉爾清。杖藜林木下，幾度伴吟行。
庾嶺春初動，孤山雪未消。玉人無處覓，風外暗香飄。
野樹映晴川，舟橫古渡烟。分携如不忍，相顧意留連。
書屋臨江次，波光帶樹流。扣門無俗客，濟渡有孤舟。
晴峯飛翠靄，烟樹隱塵區。何處幽閑客，相逢看畫圖。
雲樹凌晴漢，書亭俯碧流。問津人已遠，閑卻濟川舟。
歲晚經湘浦，堪收入畫圖。雪餘凝望處，一片玉糢糊。
行藏隨所遇，用處絕欹塵。若問平生伴，清風是故人。
扶策出林坰，同行暢野情。依依重回首，相似聽泉聲。
林密鳥聲柔，山深雲影浮。若人愛清致，掃石對溪流。
雲壑森烟樹，扁舟釣夕陽。平生誰是侶，鷗鷺日徜徉。
林壑樹蒼蒼，金爐靄篆香。問渠何所祝，壽域共天長。
山色浮晴翠，松陰護石磯。幽人聽瀑坐，應自澹忘機。
玉版真如雪，裁成燕尾長。吟餘搖動處，兩掖自生凉。
客邸中秋夜，囊空缺酒錢。任他明月滿，辜賞有誰憐。
露冷金風細，天高月上遲。一年惟此夜，光彩勝他時。
雲凈天如洗，氷輪貼漢流。懸知清賞處，光滿桂花樓。
故舊多星散，相思意惘然。病中孤好景，誰共對嬋娟。
夜靜露華寒，仙家露玉盤。愛他光皎潔，和病揭簾看。
萬里雲收盡，瑤天絕點塵。團團一輪月，空照客邊人。
節遇清秋夜，幽懷倍慘然。故人千里外，明月自團圓。
此夕氷輪滿，清光遍九垓。病餘題俚句，聊尔對均裁。
不對容山月，于今幾度圓。薊門當此夕，孤賞有誰憐。
孤蓬湘浦夜，入夢雨聲寒。鳳尾多瀟洒，誰移畫裏看。
嶰谷風初靜，湘江雨未收。鷓鴣啼絕處，聲斷暮雲愁。
憶昔瀟湘夜，蓬窓醉夢驚。月明天似洗，無處著秋聲。
山遠雲連樹，溪廻浪湧沙。叉陽村墅水，喚渡過誰家。
脩竹經霜翠，梅花帶雪香。幽禽如有意，相喚對斜陽。
何處飛來鳥，依棲梅竹深。不貪桃杏色，共守歲寒心。
東皋初釋耒，牧竪暮歸遲。短笛渾無調，臨風信口吹。
舊好惟取最，新詩我思。客窓披閱處，孤月照人時。
纔記同樽酒，相違又隔旬。光陰如撚指，何惜騎來頻。
遊宦京華久，不知誰可親。獨憐風月好，常自伴吟身。
離家經歲月，幾度數歸期。無柰清秋夜，迢迢更漏遲。
歲晚空山候，孤燈坐夜深。一聲天外鴈，驚斷故園心。
孤舘嚴冬夜，梅窓月可憐。清光橫瘦影，吟對興悠然。
同作金門客，相知今幾年。花前曾對酒，醉和白雲篇。
窮通皆有命，守道竟何慚。莫計榮枯事，逢人盡醉酣。
一自分携後，吟懷轉寂寥。小窓孤燭夜，忍聽雨瀟瀟。
涼雨新秋夜，迢迢更漏深。篝燈誰是伴，相憶費清吟。
宇宙無古今，人心異今古。高誼薄層雲，視金猶視土。
眾欲嗜膏梁，寧知此味長。惟甘淡薄者，始厭大官羊。
帶露色鮮妍，相看我獨憐。休言滋味薄，清淡勝腥羶。
椘畹春深候，幽蘭氣味新。宜將紉作佩，寄我玉堂人。
不同蕭艾群，托根在空谷。花開人不知，風前自芬馥。
棹發江聲急，烟深樹影微。沙鷗如有識，來往傍船飛。
凉雨清秋夜，梧桐月上時。孤吟誰是伴，相憶思遲遲。
歲晚天寒日，山空風怒號。客邊無所有，聊尔寄霜毫。
我愛姑射仙，清標似霜雪。誤落風塵中，玉顏総如鐵。
客邸中秋夜，蟾光分外明。開筵恣清賞，兒女総歡情。
華屋酣歌舞，滄江罷釣竿。滿天風雪夜，誰念逐臣寒。
載酒臨官道，黃花咲客衣。幾多離別思，都逐鴈南飛。
察脉隨著方，品劑重新定。難將古人藥，可治今人病。
靈根再三洗，香散溪水渾。魚龍倘嬰病，此際正宜吞。
採來靈壤內，爆向廣庭前。脩製成良劑，為到十全。
藥室散清香，薰籠騰火氣。助我活人心，補瀉隨宜製。
頻敲玉杵臼，香雪晝漫漫。卻笑霜毛兔，丁東在廣寒。
纖指撚團團，明珠下玉盤。啼鶯若偷眼，莫作彈丸看。
歲月頻收積，丹房藥品多。三枝并九節，物物起沉疴。
煉就芙蓉丹，滿竈春如海。我欲到君家，分來駐顏彩。
滿腹盛何物，累累盡藥圓。惟將窗下掛，不向杖頭懸。
積勝非無用，焚來表寸心。宋清佳傳在，往昔到于今。
芳園帶草堂，深廣踰千步。花木四時春，雲霄多雨露。
蒼松遮一徑，原是棟梁材。月朗風清夜，分明入夢來。
澗水流紅葉，渾同二月花。武陵多錯認，深處有人家。
初日照嵐霏，一岩雲草飛。班班千萬點，都上越羅衣。
紅亭瞰碧流，魚戲日沉浮。玩此心同樂，方知得自由。
白鹿養來馴，春閑臥芳圃。滿地落花紅，東風夜來雨。
一絲生白石，片影落滄波。曉座金鏊背，何曾碍客過。
君家書畵舫，長壓鏡中天。泛泛清溪上，人疑海岳仙。
花卉四時春，壺觴千日酒。枕籍滿身香，醉入無何有。
放去逾三島，歸來下九天。綠坡春草細，彷彿似青田。
軒居只数椽，一角橫池水。城中車馬塵，那得來窗几。
蕭蕭環堵室，絕似野人居。作此藏脩，晨昏稱讀書。
片石清流，光生即墨侯。臨池今有興，正好試銀鉤。
小墅列楸枰，錚錚落子声。多君無敵手，曾點得先名。
竹下開庖所，延賓得所宜。尋雞供黍饌，不使負幽期。
滿室暗香浮，梅邊列經史。調羹自有時，待結枝頭子。
玉露滴廣庭，登臺玩明月。白鳳忽飛來，脩夜翻雪。
三尺雲根石，七絃焦尾琴。清風生指下，彈出古人心。
涼夕逢秋半，仙盃坐漏長。未須延桂魄，卿月在薇堂。
欲贈徐君劍，挂向隴頭枝。隴水自東逝，我悲君不知。
山色青瑤潤，江光素練長。誤疑看圖畫，乃覺臨瀟湘。
梅花千樹雪，松葉萬溪雲。湘源行日日，賴爾灑塵氛。
庭中雙松樹，柯葉何青青。歲晚巖居子，相期來斸苓。
萬峯雲度壑，孤寺雨鳴溪。馬渡溪前水，疑憐錦障泥。
共宿東窻中，下宵雷雨聞。風塵遲雙劍，好為拭龍文。
厭聽高城雨，還維古驛舟。瓊枝那近眼，烟浪逓生愁。
鴉濕波翻木，鷗喧雨滿洲。離心何處是，暝色載孤舟。
鳳洲幾回至，一至情眷眷。佳期渺未忘，薄別寧當怨。
山閣憶春臨，渚花宜晚望。不共瀼西遊，空懷郢中唱。
寺峰雲霧裏，重借石堂眠。猶似當年到，燈懸古佛前。
銀牓頒恩重，椒觴取醉歡。新年占百福，天語賜平安。
白金作像生，奇巧出新製。中有四雲牌，懽覩太平字。
鑄就兩仙人，黃金不壞身。鬚眉但了了，那記壽鄉春。
賜出銀孩美，取義在宜男。感恩先祝聖，敬效華封三。
貂帽頻霑賜，今番新製奇。傳宣宵入直，戴月出宮墀。
鮮華新製錦，軟煖厚鋪綿。長跪謝宸渥，造膝玉堦前。
寶坻產嘉魚，纖纖白似銀。貢來供玉食，何意得嘗珍。
直舍燈明裏，還摛應制文。宵寒霜漏永，賴此助微醺。
入手霜螫美，言從海市來。甘香分御甕，約客共春盃。
青果來閩嶠，分珍出御函。誰知辛苦後，滋味有餘甘。
繪綵雙燈爛，分輝自御筵。玉堂留盛事，何異賜金蓮。
帝宮催夕召，蕭瑟雨聲來。詔傳青笠戴，賜酒殿中回。
水通銀漢遠，山對赤城高。一曲瓊臺路，春來盡碧桃。
遠樹平連野，微雲低度山。黃龍青雀艦，不似釣舟閑。
寒雪彫宮鬢，胡霜裂漢裙。畵工雖可恨，不似奉春君。
嬌態能傾國，蛾眉解殺人。妾身亦何幸，為國淨邊塵。
骨巳成邊土，魂猶戀漢庭。千年遺恨在，孤塚草青青。
生長陽臺下，分明見漢君。孤絃彈破夢，恍惚一行雲。
使回煩寄語，莫殺毛延壽。君王或夢思，留畵商巖叟。
歲暮風霜勁，路長山水多。聞郎駕船去，願作楚江波。
雨過水添波，鴛鴦來漸多。春江深可愛，其奈別愁何。
客裏渾無賴，樹頭俄有聲。倚窻頻側耳，無限故鄉情。
君身上船去，妾目送帆飛。江空人去遠，猶自立殘暉。
蝶趁飛花舞，鶯和睡柳酣。日長人境靜，聊爾試春衫。
寂寞重陽節，籬邊菊未開。倚門空悵望，不見白衣來。
向晚一鳩鳴，道人春睡足。無處寫幽懷，巡簷數脩竹。
善應物無外，全身在帝鄉。不妨橫點首，平等印諸方。
憶與成之別，于今廿五年。今朝復相見，話舊竹窗前。
世態頻頻換，君心炯炯明。能言少時事，滿座便風生。
悚懼未成立，隠憂道學失。修身復補過，庶保餘生責。
石浪嚙我足，山雨濕我衣。冥行果爲誰，笑撫桄榔枝。
投裝即虛館，簷溜猶浪浪。主人眼爲青，熾薪燎衣裳。
濛濛穿石罅，片片宿簷端。如示變滅相，時出復時還。
佳木交穉綠，小閣掩春深。唯有山西叟，相看識此心。
江流千丈碧，崖樹一枝紅。臨眺延緣久，扁舟我欲東。
細雨沾庭濕，驚風入袖寒。黄花有佳色，獨自倚闌看。
門巷鳴乾葉，階除吟候蟲。幽懷不可奈，絲雨更濛濛。
明月照高天，青雲傍庭戶。心靜夜攤書，欣然慕前古。
涉露采芳蘭，花開被九畹。將為王者香，莫畏秋風晚。
讀君摩達草，結想到遙岑。一片鈞天樂，飄然世外音。
左圖而右書，伯歌還季舞。盪胸生層雲，山靜如太古。
行行去市闤，蒼蒼花木環。東來最佳處，牆外有青山。
前池浮荇藻，後檻倚芙蕖。臨水知魚樂，無人可比魚。
透漏澎湖石，婑媠江戶花。園角旗亭近，東洋賣酒家。
朝見東洋孃，暮見東洋孃。看花高髻集，掠水翠裙颺。
催敲來種花，千株萬株列。白是千人脂，紅是萬家血。
海山榷酤多，遊興何須惜金錢不翼飛，祇此留微跡。
缺堵銜山月，危檣出電星。街衢連苑裏，一線電光青。
自君之出矣，不復理殘機。思君如滿月，夜夜減淸輝。
不怕上蘭單，惟愁荅辨難。無錢求案典，生死任都官。
蕭佺駙馬子，鄒昉駱駝兒。非關道德合，只爲錢相知。
補闕連車載，拾遺平斗量。欔槌侍御史，盌脫侍中郎。
不須賽神明，不必求巫祝。爾莫犯盧公，立便有禍福。
幽室鎖妖豔，無人蘭蕙芳。春風三十載，不盡羅衣香。
龕龍去東海，時日隱西斜。敬文今不在，碎石入流沙。
引黑牛，天差不自由。但看戊寅歲，揚在蜀江頭。
評事不讀律，博士不尋章。糊心宣撫使，眯目聖神皇。
神女得張碩，文君遇長卿。逢時兩相得，聊足慰多情。
此水連涇水，雙珠血滿川。青牛將赤虎，還號太平年。
既食丈人粟，又飽丈人芻。今日相償了，永離三惡途。
月明階悄悄，影隻腰身小。誰是鶱翔人，願爲比翼鳥。
爾後一千歲，此地化爲泉。賴逢鄔侍御，移我向高原。
金殿不勝秋，月斜石樓冷。誰是相顧人，褰帷弔孤影。
樹下彼何人，不語真吾好。語若及日中，煙霏謝成寶。
贈爾烏玉玦，泉清硏須潔。避暑懸葛囊，臨風度梅月。
莫打南來雁，從他向北飛。打時雙打取，莫遣兩分離。
佳城今已開，雖開不葬埋。漆燈猶未滅，留待沈彬來。
丁與水同宮，王將耳口同。尹來居口上，山岫獲重重。
我欲逃鄉里，我欲去墳墓。左公今既來，誰忍棄之去。
可憐聖善寺，身著綠毛衣。牽來河裏飲，蹋殺鯉魚兒。
日影飛花殿，風文積草池。鳳樓通夜敞，虬輦望春移。
君念世上川，嗟予老瘴天。那堪十日內，又長白頭年。
元伯來相葬，山濤誓撫孤。不知他日事，兼得似君無。
爲結區中累，因辭洞裏花。還來舊城郭，煙火萬人家。
隔是身如夢，頻來不爲名。憐君近南住，時得到山行。
一日今年始，一年前事空。淒涼百年事，應與一年同。
天上無窮路，生期七十間。那堪九年內，五度百牢關。
聞君新酒熟，況值菊花秋。莫怪平生志，圖銷盡日愁。
麋入神羊隊，烏驚海鷺眠。仍教百餘日，迎送直廳前。
倦寢數殘更，孤燈暗又明。竹梢餘雨重，時復拂簾驚。
重疊魚中素，幽緘手自開。斜紅餘淚蹟，知著臉邊來。
遣悶多憑酒，公心只仰胡。挺身唯直指，無意獨欺愚。
順俗唯團轉，居中莫動搖。愛君心不惻，猶訝火長燒。
望遠音書絕，臨川意緒長。殷勤眼前水，千里到河陽。
內外都無隔，帷屏不復張。夜眠兼客坐，同在火爐牀。
桃花淺深處，似勻深淺妝。春風助腸斷，吹落白衣裳。
遠路事無限，相逢唯一言。月色照榮辱，長安千萬門。
被色空成象，觀空色異真。自悲人是假，那復假爲人。
多病苦虛羸，晴明強展眉。讀書心緒少，閑臥日長時。
世累爲身累，閑忙不自由。殷勤輞川水，何事出山流。
爾是無心水，東流有恨無。我心無說處，也共爾何殊。
五上兩漫天，因師懺業緣。漫天無盡日，浮世有窮年。
秋風方索漠，霜貌足暌攜。今日騎驄馬，街中醉蹋泥。
簷礙修鱗亞，霜侵簇翠黃。唯餘入琴韻，終待舜弦張。
平生本多思，況復老逢春。今日梅花下，他鄉值故人。
舊寵悲秋扇，新恩寄早春。聊題一片葉，將寄接流人。
可惜庭中樹，移根逐漢臣。只爲來時晚，花開不及春。
結葉還臨影，飛香欲徧空。不意餘花落，翻沈露井中。
早秋驚落葉，飄零似客心。翻飛未肯下，猶言惜故林。
輦路生春草，上林花發時。憑高何限意，無復侍臣知。
注想待元老，識君恨不早。我家柱石衰，憂來學丘禱。
金屑眼中翳，衣珠法上尘。己灵犹不重，佛视为何人
午醉醒來晚，無人夢自驚。夕陽如有意，長傍小窗明。
月落三株樹，日映九重天。良夜歡宴罷，暫別庚申年。
雲鶴性孤單，爭堪名利關。銜恩雖入國，辭命却歸山。
冶長倦縲紲，韓安歎死灰。始驗山中木，方知貴不材。
嵯峨山上石，歲歲色長新。若使盡成寶，誰爲知己人。
楊柳東風樹，青青夾御河。近來攀折苦，應爲別離多。
白日依山盡，黃河入海流。欲窮千里目，更上一層樓。
石沈遼海闊，劍別楚天長。會合知無日，離心滿夕陽。
兩山鬬咽喉，羣石矗牙齒。行客無限怨，橫吞一江水。
小松初數尺，未有直生枝。閑即傍邊立，看多長却遲。
當初北澗別，直至此庭中。何意聞鞞耳，聽君枝上風。
水面細風生，菱歌慢慢聲。客亭臨小市，燈火夜妝明。
去年今日栽，臨去見花開。好住守空院，夜間人不來。
子規啼不歇，到曉口應穿。況是不眠夜，聲聲在耳邊。
野桂香滿溪，石莎寒覆水。愛此南澗頭，終日潺湲裏。
夜久葉露滴，秋蟲入戶飛。臥多骨髓冷，起覆舊綿衣。
河亭收酒器，語盡各西東。回首不相見，行車秋雨中。
粉翅嫩如水，繞砌乍依風。日高山露解，飛入菊花中。
眼暗沒功夫，慵來翦刻麤。自看花樣古，稱得少年無。
水北金臺路，年年行客稀。近聞天子使，多取雁門歸。
山中磚塔閉，松下影堂新。恨不生前識，今朝禮畫身。
何罪過長沙，年年北望家。重封嶺頭信，一樹海邊花。
向壁暖悠悠，羅幃寒寂寂。斜照碧山圖，松間一片石。
朝日滿園霜，牛衝籬落壞。掃掠黃葉中，時時一窠薤。
雙峰褐衣久，一磬白眉長。誰識野人意，徒看春草芳。
桑葉下墟落，鵾雞鳴渚田。物情每衰極，吾道方淵然。
諸侯分楚郡，飲餞五谿春。山水清暉遠，俱憐一逐臣。
楓林已愁暮，楚水復堪悲。別後冷山月，清猿無斷時。
暎門淮水綠，留騎主人心。明月隨良掾，春潮夜夜深。
長江悲已滯，萬里念將歸。況屬高風晚，山山黃葉飛。
抱琴開野室，攜酒對情人。林塘花月下，別似一家春。
桂密巖花白，梨疎林葉紅。江臯寒望盡，歸念斷征篷。
淨宇流金，直誠翳寶床。自應歸寂滅，非是倦津梁。
江曠春潮白，山長曉岫青。他鄉臨睨極，花柳映邊亭。
帝里金莖去，扶風石柱來。山川殊未已，行路方悠哉。
野煙含夕渚，山月照秋林。還將中散興，來偶步兵琴。
觀闕長安近，江山蜀路賒。客行朝復夕，無處是鄉家。
丘壑經塗賞，花柳遇時春。相逢今不醉，物色自輕人。
芳屏畫春草，仙杼織朝霞。何如山水路，對面即飛花。
澗戶風前竹，山窗月下琴。唯餘兩，應盡百年心。
山中蘭葉徑，城外李桃園。豈知人事靜，不覺鳥聲喧。
山泉兩處晚，花柳一園春。還持千日醉，共作百年人。
客念紛無極，春淚倍成行。今朝花樹下，不覺戀年光。
寶雞辭舊役，仙鳳歷遺墟。去此近城闕，青山明月初。
江漢深無極，梁岷不可攀。山川雲霧裏，遊子幾時還。
物外山川近，晴初景靄新。芳郊花柳遍，何處不宜春。
客心千里倦，春事一朝歸。還傷北園裏，重見落花飛。
忽見寒梅樹，開花漢水濱。不知春色早，疑是弄珠人。
負羽到邊州，鳴笳度隴頭。雲黃知塞近，草白見邊秋。
日日人空老，年年春更歸。相歡在尊酒，不用惜花飛。
爲向東溪道，人來路漸賒。山中春酒熟，何處得停家。
促軫乘明月，抽弦對白雲。從來山水韻，不使俗人聞。
旦逐劉伶去，宵隨畢卓眠。不應長賣卜，須得杖頭錢。
故鄉行雲是，虛室坐間同。日落西山暮，方知天下空。
野觴浮鄭酌，山酒漉陶巾。但令千日醉，何惜兩三春。
浮生知幾日，無狀逐空名。不如多釀酒，時向竹林傾。
安得捨羅網，拂衣辭世喧。悠然策藜杖，歸向桃花源。
君家雲母障，時向野庭開。自有山泉入，非因采畫來。
朱實山下開，清香寒更發。幸與叢桂花，窗前向秋月。
新家孟城口，古木餘衰柳。來者復爲誰，空悲昔人有。
桂尊迎帝子，杜若贈佳人。椒漿奠瑤席，欲下雲中君。
耿耿曙河微，神仙此夜稀。今年七月閏，應得兩回歸。
萬古汨羅深，騷人道不沈。明明唐日月，應見楚臣心。
星落少微宮，高人入古風。幾年才子淚，併寫五言中。
文字元無底，功夫轉到難。苦心三百首，暫請侍郎看。
尋雲路公榭，招鶴路家池。記取還山客，風流此一時。
衣拂京洛緇，窓含齊魯黛。因君思故山，驅車火雲外。
徵書雖到門，猿鶴幸相恕。秪因湘楚游，故是離憂處。
青林鬱蒙茸，長松度林表。所以蔣生徑，無竹亦自好。
煙迷楊柳洲，水拍芙蓉岸。我憶南湖秋，西山暮雲亂。
世寶珠玉粟，天光日月燈。箇中無一字，權說有三乘。
執契靜三邊，陰符秘莫宣。君能參活句，盡屬圯橋傳。
劍戟何森森，坐隱巢居子。君家武庫中，有戈何可止。
不策盧敖杖，那張宗測圖。神功攢五嶽，且作小山呼。
澧浦長懷楚，桃源不事秦。誰知釣鰲手，榆曲阜收綸。
邊烽巳寧晏，烟水澹氤氳。朝來鵝鸛陣，衝破宿潭雲。
奪取燕支山，收得嫏嬛記。一似蘂珠宮，一似汾陽第。
借箸張文成，投壺祭征虜。悠悠枕麴徒，不上蓮花府。
手佩黃金印，身藏白玉壺。請看麟閣畵，有此璧人無。
散木無文章，中林有先伐。連蜷而離奇，仙槎與禪筏。
隨雁過南嶽，衝鷗下洞庭。何如不出戶，手把離騷經。
徵君待訪錄，只在卷簾時。南宮與北苑，彷彿夢見之。
不有焦尾人，誰知中郎賞。所以琴上絲，千秋發哀響。
炊煙連斷靄，隱隱見松亭。亭中有靜者，單讀淨名經。
煙渚輕鷗外，晴巒畫鷁前。何須苦聯句，觸眼白雲篇。
秋雲淡無色，溪樹紅可憐。是誰來領畧，釣罷老漁船。
崑山雖婉變，卻似魯家丘。故作廬峯勢，青天瀑布流。
虬松繡青銅，峭壁立積鐵。下有逃虗人，長嘯空山裂。
南山與秋色，氣勢兩爭峙。閑者解其紛，君今巳閒未。
鑄得干將劍，遙呈劍客看。不須巫峽夢，夜夜繞雲官。
野色散遙岑，繁陰帶平楚。大癡未是癡，老我仍學我。
赤日無閒人，綠天有傲士。種樹不幾株，清凉惣相似。
恠石與枯槎，相將度歲華。鳯團雖貯好，只喫趙州茶。
開此鴻濛荒，真成羽人宅。洪厓居可移，天姥夢亦得。
桂樹及冬榮，瑤草待春發。唯聞鸞鶴聲，寥寥上煙月。
近水晚逾碧，遠山秋未黃。夕陽寒滿地，松影落衣裳。
山木半葉落，西風方滿林。無人到此地，野意自蕭森。
石洞出雲根，觸膚雲自至。壁壘雖怒飛，只作等閒事。
隃糜磨一石，側理伸尋丈。軒軒五嶽圖，堂堂大人相。
少年多狡獪，老筆漸離披。氣韻從何取，心無讚毀時。
雲海盪吾胸，筆隨意所到。猶如剡上船，何必見安道。
虗檻列雲岫，閑堦響石淙。若添千頃竹，又領渭川封。
幽人茶灶煙，每與宿雲亂。憑軒望所思，春湖渺無岸。
野客不貪涉，如何亦問津。前村黃葉裏，大有耐閒人。
茅屋空山中，時有幽人至。指點亂雲生，不談人間事。
巘崿蓮為峯，漣漪柳成浪。此中可卜居，於以遂天放。
客去秋林空，沙際石瀨響。好隨飛鳥歸，一路山煙上。
喬木生晝陰，清泉響寒溜。前邨杳靄中，大有雷霆鬬。
谷靜鳥飛絕，天空雲度閒。爾時一回首，眼底無青山。
晚岫帶霞明，汀洲變蘋綠。如何萬里橋，卻在蘇臺曲。
龍女是前身，鷗波不問津。侍兒能縛帚，何處拂紅塵。
弭棹月三更，秋砧斷復續。聽砧了不愁，翻理無愁曲。
夜雨響幽澗，曉雲歸逺山。隂晴識天意，一為破愁顔。
踏沙逢斷徑，坐石看浮槎。魚逐新生水，蜂尋未落花。
水稻苗初綠，畦桑葉漸稠。羨人耕鑿好，寛我亂離憂。
樹暗雲更深，鳥啼春已去。多謝桃源人，能留逺人住。
傳聞渝水上，蔽日甲兵塵。野戰哀田叟，山行泣婦人。
風藤揺曲巷，烟栁暗長渠。飢鶻無時下，浮鷗却自如。
莫年生計違，頭白獨如期。争似兒童日，漁樵逐隊嬉。
久客疏慵慣，渾忘世俗嘲。詩因臨水就，書為看雲抛。
經嵗離故園，青林思飛繞。舊松長更髙，新竹生漸小。
薜荔巖前老，蘼蕪江上多。吳船擬重泛，閒聽越人歌。
琪樹方壺秀，芝草玄洲春。羽人愛林卧，不管海揚塵。
昔聞雲中仙，遯迹人間世。青松將十圍，蒼鹿亦千嵗。
餐霞固有術，烹石諒非難。何如坎離媾，方寸成金丹。
貞士不可見，或從林下逢。暫即松筠室，聊怡氷雪容。
碧桃天上樹，青澗石邊栽。世每紛紛異，花猶嵗嵗開。
手弄紫藟芳，搴衣隂洞口。九節蒲可尋，如瓜棗當剖。
髙吟水木淨，逸思風雲驟。知有滄洲期，意得還獨笑。
孤山夕雲凍，皓鶴返林廬。參差破瓊蕊，正是雪飛初。
珠宫萬姝麗，繽紛朝紫皇。月明瑶珥冷，風細縞衣香。
蜿蟺雙蒼龍，石潭下無底。時時戲明珠，夜光照寒水。
霜白玉堂砌，烏啼錦樹枝。小兒誇解笛，莫向月中吹。
漁人生事足，日坐蘆中磯。網得江魚美，輕舟蕩漾歸。
修竹數十竿，桃花三兩樹。此地非蘭亭，卻有流觴處。
茲巖名可盤，其下有高士。曳杖時一登，坐看孤雲起。
萬片青芙蓉，紛詭皆奇石。何年化作羊，應是初平叱。
湖畔一浤泉，不溢亦不涸。盞底澄烏沙，清甘自可酌。
山形何磅礴，具此一卷小。芥子納須彌，其義真可了。
香閣瓊峯裏，嵐光夕易陰。鶴歸松色暝，猿嘯嶺雲深。
僧亦知農事，巖耕近瀑泉。築隄分澗道，引水灌山田。
翠壁看無厭，山池坐益清。深林落輕葉，不道是秋聲。
怪石有千窟，老松多半枝。清風灑巖洞，是我再來時。
蒼峰抱層嶂，翠瀑繞雙溪。下有幽人宅，蘿深客到迷。
老僧巖下屋，繞屋皆松竹。朝聞春鳥啼，夜伴巖虎宿。
坐望九華碧，浮雲生曉寒。山靈應秘惜，不許俗人看。
靜夜聞林雨，山靈似欲畱。只愁梯石滑，不得到峰頭。
凌崖望雙峰，蒼茫竟何在載拜西北風，為我掃浮靄。
夜靜凉颯發，輕雲散碧空。玉鈎挂新月，露出靑芙蓉。
靈峭九萬丈，參差生曉寒。仙人招我去，揮手靑雲端。
雲門出孤月，秋色坐蒼濤。夜久群籟絶，獨照宮錦袍。
靑山意不盡，還向月中看。明日歸城市，風塵又馬鞍。
巖下雲萬重，洞口桃千樹。終歲無人來，惟許山僧住。
滁流亦沂水，童冠得幾人莫負詠歸興，溪山正暮春。
桃源在何許，西峰最深處。不用問漁人，沿溪踏花去。
池上偶然到，紅花間白花。小亭閒可坐，不必問誰家。
溪邊坐流水，水流心共閒。不知山月上，松影落衣斑。
見説浮山麓，深林繞石溪。何時拂衣去，三十六巖栖。
見説浮山勝，心與浮山期。三十六巖內，為選一巖奇。
潮頭起平地，化作千丈雪。棹舟者何人，試問巖頭月。
山僧對我笑，長見説歸山。如何十年別，依舊不曾閒
遊興殊未盡，塵寰不可畱。山靑只依舊，白盡世間頭。
人迹不到地，茆茨亦數間。借問此何處雲是九華山。
拔地千峰起，芙蓉插曉寒。當年看不足，今日復來看。
瀑流懸絶壁，峰月上寒空。鳥鳴蒼澗底，僧住白雲中。
花竹暎幽齋，柴扉背水開。主人縁謝客，終日沒人來。
屋後萬株花，垂楊拂岸斜。野人遥指認，望見是儂家。
雨後苔堦滑，朝來杖策行。未應輕踏破，愛此色青青。
樹底通幽徑，花闌亦逶迤。柔條未經縛，棘刺亂鈎衣。
端居息衆喧，静坐澹百慮。坐久不知夕，斜陽在髙樹。
嘉木交簷翠，新梢拂檻青。一雙魚虎子，飛近竹窓鳴。
潮來水平堤，潮退水根出。何當修下牢，常使溪水溢。
溪頭一朝雨，水長三尺餘。若教更終日，俯檻拾遊魚。
髙原獨鶴下，逺渚孤雲飛。會意不可寫，凉風吹葛衣。
虚亭萬竹中，亭午日色薄。風寂不聞聲，時聞落新籜。
春笋無拘管，横堦只漫生。似知主人意，故欲斷人行。
霢霂朝來雨，旋添菜甲肥。隣翁亦真率，覔取到柴扉。
朱果纍纍熟，園開細細香。摘來得甘美，先奉老親嘗。
果熟山禽伺，園扉早未開。兒童觧珍惜，拾取半殘來。
晨興閱殘編，開窓曙光入。忽有野人過，隔溪笑相揖。
小白分無數，迎潮作隊遊。凭欄可垂釣，急為辦綸鈎。
竹几匡牀穏，幽軒更洒然。小窓明月下，來伴道人眠。
莫謂吾橋小，曾經失足來。從教修葺好，穏步任蒼苔。
野笋無料理，惟宜賤子飡。若教都作竹，約畧百來竿。
推窗送逺目，依依煙樹開。白雲拖片影，飛過北村來。
散髪髙雙屐，清宵步月明。水中有潛魚，應知吾履聲。
茂葉團隂宻，繁枝結實低。獨行時自摘，分食到童兒。
開園覔時蔬，稚子笑而語。摘來經幾朝，今朝摘盈筥。
啟户凉風入，看雲稱穏眠。晝長人語静，髙栁數聲蟬。
瓠白茄子青，軟美勝粱肉。百年腐儒餐，飫飽堪鼓腹。
小鳥相過熟，巢棲蔚薈中。恐令驚却去，不敢語兒童。
楚客千畦蕙，儂家二畆蔬。草根隨意長，無事欲親鋤。
無事朝慵起，今朝步月中。呼兒抱甕出，汲水灌花叢。
風動竹林響，渾疑作雨聲。老夫憂旱切，日日聽鳩鳴。
白露横江面，凉飈起林樾。孤唱無與酬，垂綸釣明月。
清夜不能寐，獨酌松樹下。風吹頭上巾，月落手中斚。
寂寥春山空，静坐消萬慮。搔首望青天，白雲自來去。
雲出山頂合，雲歸洞口封。地深人不到，白日下雙龍。
月出大江口，乾坤一釣船。洞簫聲起處，驚醒老龍眠。
習靜山中處，孤吟絶往還。曉煙收盡處，坐見隔江山。
膴膴川原合，依依桑柘疎。栁汀與花塢，好是輞川居。
山頭出白雲，瀑布灑飛雨。可人期不來，目斷瀟湘浦。
湖光暎層甍，朝來晴可漁。時有冶遊人，隔花呼買魚。
虚閣極蕭爽，菡蓞揺清漪。坐來不知暑，香霧濕人衣。
日入湖上昏，鯨音破寥閴。遥知諸僧定，爐薰坐禪寂。
幽花照寒泉，秋光翠欲滴。扁舟彼何人，遥遥渡空碧。
夕陽沒晴空，倒影在石壁。長歌歸去來，依依逺山碧。
南髙何巍巍，北髙何巉巉。登臨人跡稀，白雲時往還。
湖山澹空濛，堤上行人少。欲渡心忉忉，浩歌水雲渺。
日出烟霏開，湖上散清霽。采采芙蓉花，懐人渺何處。
琳宫鎖春寂，斜日蕩孤舟。歸鴻正嘹嚦，離思滿滄洲。
團團白玉盤，飛出千峰頂。山中有幽人，長廊步清影。
晴洲暎花栁，春水生蘼蕪。朝來漁舟集，網得松江鱸。
蓮塘浸虚閣，香風吹緑雲。何處採蓮者，聞歌不見人。
山寺鬱岧嶤，鐘聲幾暮朝。流光百年内，俱向此中消。
野寺秋容静，幽人逸興多。漫邀彭澤叟，來和濯纓歌。
夕陽明逺山，萬疊横紫翠。扁舟早歸来，飄蕭起孤吹。
兩峰髙入雲，特立競蕭爽。何當挾飛仙，遨遊任來往。
宻雨濃連靄，湖山罨畫中。有人倚虚幌，孤酌對溟濛。
旭日波光動，精藍曙色開。美人多逸興，吹笛過湖來。
天際征鴻杳，湖邊幽趣多。綵舟移曲渚，醉殺緑煙波。
月明萬山静，灝氣浮空濛。翛然無塵界，湧出青蓮宫。
白露何蒼蒼，波光正渺茫。懐人成獨坐，離思共流長。
朔風吹京塵，白日忽以晩。髙堂違定省，遊子情黯黯。
束書戒晨征，别我在頃刻。把袂不得留，使我心惻惻。
秋氣日已佳，野色清且虚。小亭塵不到，讀盡人間書。
雨過羣山開，清風來樹頂。妙趣知者誰，黙坐發深省。
一杖扶元化，乾坤自始終。本來無面目，偶落此圖中。
道合混希夷，得意俱了了。相看本無愁，一笑山水杳。
奎壁兩文星，化作吳中石。千古煥人文，精英射天碧。
小逕亦徂来，緑雲鬱紛紆。幽人時縱步，拾得青珊瑚。
盤陀白雲根，常作白雲主。何如任飛去，從龍沛霖雨。
澄波涵皓魄，驪珠漾空明。幽人夜吹笛，應有蛟龍聽。
江連雲氣合，海近旭光侵。不是春能住，林巒深更深。
景物雜前陳，應接毎不及。居然此亭中，一齊盡收拾。
昔聞軒墀寵，今見裂土食。禽荒雖有戒，不與幽人事。
分得劍溪春，種向仙人家。但供玉川渴，不學君謨奢。
林壑起凉籟，空翠洒飛雨。坐此山中秋，忘却世間暑。
暮靄忽蒼然，前山日將落。扁舟早歸來，湖上風色惡。
峭壁揷青障，浮雲湧雪濤。悠然對終日，興與雲山髙。
朝伐木丁丁，暮伐木丁丁。一擔歸去晩，帯月煮參苓。
宇宙本無涯，浮生良可嗟。憧憧亦何事，吾正讀南華。
芳洲多菰蒲，水深生烟霧。漁舟亂鳴榔，驚起沙頭鷺。
清風吹竹林，夕陽墮西塢。相逢且停竿，共此話今古。
嶰谷春深候，新梢落粉香。鷓鴣烟雨裡，瀟洒墨雲凉。
籬落數家村，藤蘿掛夕曛。兒童驚鼓吹，喧笑入柴門。
逆流如跛鼈，順流若飄蓬。人心若無厭，猶自數呼風。
春水緑漣漪，春山響畫眉。汀洲有芳草，隨意詠江蘺。
山斷村居出，江空郡郭浮。夕陽鳴鼓吹，候吏立沙頭。
宿雨山光濕，微風水面平。今朝客意好，江上快春晴。
山水饒幽興，篇章亦漫裁。只將消永日，不是倚多才。
清霜點明鏡，玄髪漸以縞。百事一無成，駸駸忽將老。
心事日已多，嵗月日已逼。况此抱病軀，焉得好顔色。
一朝復一朝，光隂苦超忽。安得萬丈繩，繫此西飛日。
中夜不能寐，展轉獨凄愴。誰與百憂期，種種來枕上。
世途何嶔巇，物情知時變。玄穹黙無言，浩嘆時仰面。
今朝胡不樂，忽忽來無端。但見有可嗟，不見有可歡。
人心各有念，時念恒不同。安得素心人，共此談幽悰。
青春何堂堂，去我忽若失。試以古稀言，來日少去日。
憂來紛無踪，浩若烟霧聚。又如春生草，屢剪不可去。
人事等泡幻，金石亦消沉。頫仰百年中，感慨傷人心。
一嵗無常春，一日不常早。人生會當然，豈得永不老。
桃李多艷姿，松栢有勁質。君看烈士腸，寧羡兒女色。
焚香坐蒲團，神定心更逸。坡翁有嘉言，一日便兩日。
翩翩何翩翩，對景亦酣暢。恨不如蝶蜂，飛在花枝上。
長日澹無事，晴窓獨披巻。幸窺古人心，勝接古人面。
無諂志自伸，寡慕心迺寛。有酒復有書，適矣能不歡。
披襟當明月，拂軫彈清風。於兹更弗怡，何處是懽悰。
男兒貴成名，千載猶特立。摧頽一無長，百嵗但一日。
幽花明曲欄，流鶯在髙樹。觧襟且銜杯，一掃俗塵去。
日月常照耀，天地自崇深。何哉兒女愁，得上烈士心。
乾坤有此亭，澹寂似太古。我欲往從之，江空渺難度。
春雨晩冥冥，烟梢洗更清。鮫人過淇澳，拾得鳳凰翎。
脈脈凝清露，芳姿濕更勻。憑誰持快剪，溪上剪紅雲。
落日陂塘静，秋風倚敗荷。平生急難意，回首欲如何。
烟柳碧毶毶，泥融燕子酣。斷腸春色好，無處似江南。
小洞羅浮似，孤根倚壁斜。夜深明月下，疑是雪中花。
煙栁緑毶毶，桃紅着雨酣。春風遲步屐，幽意滿江南。
空山夜寂閴，蘿月挂岩頭。凭欄發清嘯，松風吹滿樓。
落日沉大堤，湖上歸舟少。遥遥望村居，浩歌水雲渺。
空山嵗云暮，寒雪積深谷。中有避世人，長鑱斵黄獨。
朔雪暗郊原，溪橋行彳亍。不聞鳥雀喧，惟聽折松竹。
長松落空翠，風至起簫笙。道人無别事，終日誦黄庭。
仙境非人世，雲山終古青。夜來春雨足，斵得松根苓。
落日策蹇驢，西風吹葛衣。征鴻起江渚，一一背人飛。
寒雪斷人踪，千山無鳥聲。扁舟欲何適，莫是剡溪行。
罨畫溪山似，扁舟出柳隂。水風浮淡爽，凉月照虚襟。
塵世無閒人，青山有剩地。相對不言語，祗話山中事。
山浮草閣幽，竹影落清泚。愛此潺潺聲，塵襟净如洗。
碧樹障紅塵，山亭多白雲。清談欣有伴，送酒可無人。
山深秋氣佳，衡門鎖虚寂。扁舟載酒過，時有問竒客。
茆屋依山構，沿村路不遥。酒旗標野店，有客過溪橋。
雲裏古寺深，寒威凛毛髪。蹇驢踏山逕，不憚溪橋滑。
胎仙本清貞，立性亦髙蹇。溪邊日優游，不知嵗華晩。
鶴本千年夀，醫功可長生。會當乗天風，飛飛返瑶京。
步屧春風裡，有鶴時相從。逍遥溪上人，似是浮丘翁。
幽人寡俗務，日渉清溪隈。行侍無奚奴，自有胎仙陪。
誰將曲江春，移置君家圃。先公有遺澤，勉旃期接武。
喬柯挺蒼玉，繁英簇紅裀。喧寂各有時，莫嫌不逢春。
秋菊有佳色，浥露何鮮新。我思彭澤翁，清風古猶今。
此君亦可人，真姿傲霜雪。比徳匪玩物，相看敦晩節。
壁立古鐵色，巉巉我獨拜。乾坤鍾英靈，千古鎮長在。
空明比中扃，有本何源源。蘭亭脩禊事，邈矣羲之賢。
窈窕徂徠陰，閱此胎仙舞。千載鮑明逺，莫信司空侮。
斜陽照石壁，寒泉浸松影。風生萬籟虚，鶴唳千山静。
終日憶家愁，愁看淮水流。我今方此去，何日是回頭。
淮水日南逝，吾行正北舟。欲將雙眼淚，寄向淮中流。
北望路雖遥，出門亦已逺。慇懃囑淮流，為寄愁心返。
寄聲淮水去，歸思共滔滔。吾家何所認，門前雙石橋。
拉伴事幽尋，古洞共探厯。馬蹄相追隨，嵐氣襲衣濕。
有石倚空曠，拔地何巉然。緩帶一瞻眺，興落飛雲邊。
曖曖夕陽沉，林壑倐已暝。樵牧各歸來，銀蟾上松頂。
亂石倚巉巖，山徑故嶇。肩輿度前岡，松風吹我衣。
浮圖屹亭亭，乘暇一俯仰。忽然風雨來，簷鈴一齊響。
濯足復濯足，還以洗我心。浩歌滄浪吟，千古有餘音。
蹇驢駝一老，行行過松逕。尋詩應幾章，寒露滴衣冷。
旭日上曈曨，何人有瞻拜。我愛陽徳升，萬古永不晦。
澄湖浸雲天，有亭湖之涘。凭欄發清嘯，魚龍或驚起。
山深無塵俗，山翁嗜玄虚。觧琴時一鼓，引出溪中魚。
漬粉蕭夫人，換卻房山水。不信此流清，試看漢江裏。
且買槎頭鯿，去醉漢江酒。笑殺杜南征，沉碑管身後。
剌史登高臺，但歌野鷹來。不顧隆中客，千年為爾哀。
陸子襄陽來，十馬金陵去。如何滇池人，對之輒流涕。
虎士委桃核，陽春作錦林。襄陽二三月，歌舞入花陰。
莫著白接，且歌白銅鞮。虎頭沽酒飲，紫蓋聽猿啼。
汀有菖蒲葉，渚有菡蓞芳。采葉為儂帶，搴芳作儂裳。
抽池上芳，燕含陌上泥。銜泥有時歇，銜苦無時離。
百鏹買氷紈，千緍易綃素。繡成雙鴛鴦，無由寄遠路。
落英不雙墜，浮雲作兩飛。儂在百尺樓，郎在千里車。
綺袂二尺長，珠瓔半垂額。寶馬雜香車，東城復南陌。
鳥有戢比翼，木有紹繚枝。誰令儂所歡，差池有別離。
調丹為唇脂，采蘭作香澤。玉鏡鬬新粧，染作芙蓉色。
釵安葳蕤爵，耳施明月珠。試向小姑看，小姑道相宜。
轉蓬本無依，儂願作轉蓬。飛飛千里道，或與君子逢。
蕩漾木蘭舟，江萍綠如織。兩兩採蓮人，相逢不相識。
吳姬理芳蠶，家家扃綠扉。繰成玉絲縷，不得作儂衣。
儂造五兩舟，般般與人別。柟檣榮桂舷，紈颿翠桐楫。
儂有白玉心，向人難道語。儂有絕代姿，對鏡淚如雨。
明何團團，不得作儂鏡。雙鯉何莘莘，不得寄儂信。
朝萍隨東，夕萍隨風西。儂自懷一心，結髮無改移。
夜遙蘭缸滅，明月贈我光。不願照儂閨，願照君子方。
種瓜綺陌田，瓜成歡不把。綠蔓宛宛長，不得繫歡馬。
相逢狹斜道，匆匆陌頭駐。歡言看花回，儂方看花去。
竹長長有枝，帨長長有鬚。與君結連錢，纏綿當似之。
扶桑不見芳，白兔不見搗。君子不見歸，紅顏空自老。
黃金買吳兒，明珠換楚女。七歲作鸞歌，八歲能鳳舞。
莫道田舍翁，豪奢不相下。家家鳳翼船，人人金絡馬。
青青西子湖，花芳媚鴛渚。十里錦舟蓮，琵琶拂江水。
誰道江南樂，儂道江南苦。疄疄阡陌多，儂家無寸土。
九逵擔雜英，朱門競相買。國花委青郊，零落無人採。
江流無斷絕，日釣橫塘水。不見千里人，願得一雙鯉。
新裁明月扇，粟金光泚泚。上圖江南山，下圖江南水。
峨峨南陌樓，盈盈集娼女。紛紛野鴛鴦，喧喧帝城裏。
出門復出門，致辭問老翁。郡縣如猛虎，可與疇昔同。
鷄鳴望東方，冥冥曙未開。何意催租吏，咆哮入門來。
去年種蓮人，蓮開人巳沒。今我更不樂，鏡裏改顏色。
釣魚魚上鉤，聊與我婦烹。哺糜過今夕，且莫愁天明。
喚郎郎不應，郎自城中回。縣官加糧稅，面色如土灰。
十朝不一飽，郎從東西去。績麻妾換粟，牽衣勸郎住。
漢帝貴神雀，楚人重山鷄。琅玕不能食，梧桐非所棲。
金鏡四尺廣，紫河萬里長。還愁魑魅見，復愛霜荷香。
毛車乘弱水，燕卵獻麒麟。奇香聞百里，驚動八街人。
葡萄行狡兔，扶荔走熊麃。不是弓絃絕，誰知海西膠。
何以問遺君，絓絓白玉紬。綢繆千萬絲，自妾心中抽。
桃花花則紅，杏花花則白。豈郎有兩心，花有兩般色。
燕雛不可飛，柳短不可折。轉眼謝蘭春，日暮花如雪。
珀枕芙蓉獨，芳帷翡翠空。聊將雙黃鵠，飛我綠琴中。
君夢妾不知，妾夢君不識。安得兩夢偕，相逢皆此夕。
日暮山如隱，春來鳥似狂。逍遙北牕下，寤寐即羲皇。
寂寞留山縣，天回大地春。東風生旅館，吹共故鄉人。
瑤草攀春空，衣舄生輕霞。以我塵中目，瞻此天上花。
春舸遡晴川，遊衿忽悵然。落花催落景，流水送流年。
僧來落天花，我至看芳草。日暮思雲光，幽懷不可道。
借問金沙地，何年玉髓開。水尋滄海去，雲抱碧山來。
平生愁作別，今我適長安。忍使鄉園客，都成夢裏看。
片舸移黃渚，游車入紫京。那堪異鄉思，坐見桃花生。
不見鳳臨國，惟看蝗蔽天。休盡草田麥，留炊茅屋烟。
憶爾胥江別，春風桃幾開。人逢鶺鴒下，音得鴈鴻來。
秋落衡陽月，春鳴塞上霜。往來年歲改，南北海天長。
接葉深為翠，雙葩淺作黃。因憐合歡意，紗幕覆鴛鴦。
金閣度微風，玉牕拂孤月。常疑雪似花，愁見花如雪。
綴宅俯芳洲，蒹葭帶豔流。學蘋宜吐月，為絮卻飄秋。
山氣幙中合，林光榻上開。清誦紫苔篇，紅雲時一來。
林步深轉佳，川島互澄秀。不到車馬塵，紅日自成晝。
古石碧槎枒，仙壇隱士家。洞春雲是葉，歲暮雪為花。
翠柳拂金堤，絲絲綰霧低。挂來鄉望遠，垂處客心迷。
弱柳鏡臺前，青青太可憐。絮飄梁苑雪，絲挂楚江烟。
玉照非緣月，蘭流不待風。延竚春階畔，芳心知爾同。
開緘發團扇，射得所歡意。動搖芳花前，遙傳若蘭氣。
貽歡卻暄暑，顥歡常展轉。一懷香題澤，二憶新粧掩。
窈繚千萬絲，織成一尺素。染作芳蘭色，迢迢寄情故。
一片行雲女，紅粧太可憐。不如閨裏月，猶得向人圓。
駢羽燕流閨，同心花滿溪。借問青琴上，何時雙鳳棲。
綺囊探舊术，雕畹掇新蘭。氣弱先神草，憂多輔合歡。
炎谷風為馭，陽臺雨更來。但滋愁淚落，不吹鄉夢回。
粲粲萼緑華，盈盈花上露。花折露沾衣，憑誰寄情素。
林暗曙光微，開簾散香霧。美人期不來，相思嵗年暮。
馥馥飄清氣，霏霏點緑苔。髙城殘角斷，吹送冷香來。
空山含薄暝，逺樹帶輕烟。何處尋芳迹，鐘聲落照邊。
東閣賦停雲，寒梢上新月。惜别花又開，闗山路難越。
南枝春意動，林杪散朝暾。無使傳芳訊，看花日又昏。
微雨落寒梢，樓前緑珠墜。霏霏濕瓊琚，暗滴湘娥淚。
孤篷臨暮渚，芳樹倚寒江。水落碧沙淺，飛來鷗一雙。
臞仙在何許，晦迹隠孤山。遥想沈吟處，亭空鶴未還。
九天飛瑶華，千樹灑香雪。空谷寂無人，相看兩清絶。
貞白誰同調，山礬與水仙。託根同草木，清濁自天然。
蒼髯拂翠羽，有意伴臞仙。共結嵗寒約，村烟望水邊。
幽蘭可紉佩，紫芝曽療飢。所以粲粲者，同行不相遺。
月色澹欲曙，雪華寒未消。玉人在空谷，清絶不可招。
青青水中蒲，新葉净如拭。元是寶劍精，森然此留迹。
青青水中蒲，九節根如玉。食之可延年，神清髮長緑。
青青水中蒲，千嵗花開少。採得紫茸時，緘書寄青鳥。
嫩篠捎空碧，高枝梗太清。總看奔逸勢，猶帶早雷驚。
當其尋丈節，數寸蛇與蟬。化工無筆墨，个字寫青天。
朵朵西施靨，年年墻外窺。莫嫌粧不澹，帶酒未醒時。
枝枝出墻語，朵朵向人窺。宋玉鄰家女，施朱太赤時。
春至百花繁，名園蛺蝶翻。美人將扇撲，搨得一雙痕。
雙股粉黃籠，飛遲趁晚風。君王方課蜜，不敢戀花叢。
桃豔比夭姬，花王富貴姿。楚襄春日下，閒坐選蛾眉。
美人睡不足，春愁奈若何。垂絲綠窓下，聊爲繡春羅。
畵得荷花朵，傍依海石榴。西施夜浴罷，催火照梳頭。
深雪打茆茨，飛蝗慘不孳。無由苗上見，畵取兩雄雌。
團內一鋤淺，毫端兩詫深。廣州初斷葛，上黨未蒸參。
西馬入瓜沙，風塵道路賒。試言如此匹，消得幾筐茶。
作隊撼春萍，雙頭寸未盈。老漁暫相借，江海幾長鯨。
朱夏鬱蒸時，晶瓜碧玉滋。疏簾三尺雪，小簟一枰棊。
春嬌最何物，桃花與楊柳。惹儂或有詩，市遠那得酒。
城市或囂炎，在野心不熱。意欲施茶湯，行人他處渴。
何處住高人，低茅水上貼。江濶杳難尋，過客指紅葉。
梅花一萬梢，紅寺五十里。天晚不到門，雪深沒驢耳。
警鴈避羅舠，江長起未高。眼一餉後，看到入雲梢。
一艇泛三人，多疑遊赤壁。無處少江山，但無此好客。
閨染趨花色，衫裙尚正紅。近嬌瓜子茜，賤殺石榴濃。
我亦狂塗竹，翻飛水墨梢。不能將石綠，細寫鸚哥毛。
瀑布挂江北，望者江南猜。雪花那不到，霹靂過江來。
大海有鯨魚，五岳其鼻額。任公釣不來，煩爾一絲雪。
爾自作蠹魚，我不閱一字。逢著好樹根，抱著枕頭睡。
此際山陰道，啼惟有莫鴉。萬山無寸碧，何處認梅花。
夜窓賓主話，秋浦蟹魚肥。配飲無錢買，思將畵換歸。
玉京紅線斷，樊素絳唇嬌。好著鞦韆架，其如不解描。
羹鯉稻粱餐，沈思欲答難。只裁殘拜帖，寫竹當春盤。
仙華學杜詩，其詞拙而古。如我寫蘭竹，無媚有清苦。
身輕宜歇草，頭銳欲鑽螺。正苦毛錐乏，如儂太軟何。
聞道羗葡萄，家家用醅酒。老夫畵筆渴，此時堪一斗。
備言志所樂，何關堂與基。主人向我道，但看鳥悅枝。
閣中餐霞人，絕無煙火色。誰宰武陵雞，來作漁郎食。
題詩竹塢中，竹長時出垣。誰能將鐵筆，一畵牡丹園。
小島含巨浸，能滋化葉開。青蓮大如許，跏坐幾如來。
別沼分湖水，因名小若耶。水流有大小，卻一樣荷花。
大堤遶芙渠，平鋪三百步。誰云水中花，不甃陸行路。
鏡水及苧蘿，相望不盈尺。郎家浣花橋，妾家浣紗石。
萬頃茫茫處，開軒榻絳州。水光自濕研，不用汲池流。
書中見桃葉，相憶如不死。今過桃葉渡，但見一條水。
憶渡桃葉時，綠楊嬌粉面。丈水五石泥，好影照不見。
烟袋斜街雨，波罗的海风。小楼人合契，天地纳壶中。
萬里一亭孤，高城帶海隅。不堪亭上望，帆落晚汀蒲。
師是馬遷才，探奇禹穴來。重臨江水濶，好灌豫章材。
鏡湖八百里，水濶渺荷香。師去鄱陽望，烟波較此長。
鼓棹若耶溪，一日還百里。今去看蓮花，應在濂溪水。
師每游蘭渚，春風服尚涼。江流亦九曲，恐未可傳觴。
雲門殘六寺，吾師傳一經。持向緇衣講，何妨絳帳橫。
師本吳中士，不嫌越嶠登。門生客吳夜，也宿虎丘燈。
陽明洞天小，名為道流芳。馬融今別去，傳經冷石房。
一自燕京別，重逢是五霜。今朝又分手，千里塞烟長。
閣上談玄客，天邊削翠峯。大癡皴染細，不用墨池濃。
葉葉覆胭脂，枝枝掛綵絲。問渠嬌有許，未到馬嵬時。
栢頰糝紅鹽，將心向日縣。莫教辜負爾，急畵海烏添。
畜驢無貴賤，驢多不值錢。江南坐詩客，北地背薪還。
可憐楊太尉，逢著曹驍騎。生兒二十年，不及老牛舐。
摘桃不自食，持以獻壽筵。去海三千里，猶帶雲霞鮮。
青鸞五尺尾，一半入青霄。老眼摩挲認，方知是竹梢。
大醉一斗餘，條條似鯨吸。小窻風雨中，寫竹難免濕。
不藉東風力，傳神是墨王。雪威悲劍戟，鏖戰幾千塲。
牡丹開欲歇，燕子在高樓。墨作花王影，胭脂付莫愁。
芳艸齊如剪，荷葉大如盤。西施顰越媚，翠袖倚闌干。
綠葉何裊裊，寒梢直不灣。若個蘆花渚，漁翁少釣竿。
梅花浸水處，無影但涵痕。雖能避雪偃，恐未免魚吞。
洛浦驚鴻別，高唐暮雨歸。玉簪如有意，燭滅掛羅衣。
黃鳥小囱幽，狂揮墨欲流。麗人鴉髻上，五寸玉搔頭。
杜老喚鸕鷀，江深艸閣低。沿江尋酒伴，船過石頭西。
夜寒霜露濡，飛鳥去何處。秋日白蒼蒼，空亭數株樹。
復收舊鸞魄，來作新蟬耀。臨粧人巳亡，倚面向誰照。
半臂黑貂裘，迎親下娣樓。新城賊難破，母去不須憂。
結屋臨飛瀑，清流遶積書。要觀飄灑意，不是羨明珠。
自服大還丹，千秋去紫烟。徒聞不曾見，畵裏覓神仙。
長幅小藤又，題詩掛帳紗。萬枝無一葉，留得雪為花。
墨穎作叢叉，流陰映牖紗。更直添一種，數朵古藤花。
小幹學魚叉，空心蟻竇紗。參天今百尺，不解作飛花。
詩成手八叉，僧意欲籠紗。不敢輕枯樹，春來不放花。
把酒上江閣，問君何所之。鄱陽湖口濶，烟水渺相思。
洗墨臨池客，移家住近江。越山青隔岸，偏入學書牕。
佛桑新到處，菡蓞正撩人。共貯氷紋館，他鄉姊妹親。
蘭與竹相並，非關調本同。氤氳香不遠，聊為引清風。
水仙開最晚，何事伴蘭苕。亦如摩詰叟，雪裏畵芭蕉。
牡丹須綠葉，春早葉難多。莫道扶持少，新篁捧絳羅。
葉似青雲剪，花如碧玉凌。鳥來栖不響，朵朵巧垂鈴。
江水拂鏡明，江波蹙鮮滑。湘君少侍兒，煩儂步羅襪。
何年顧虎頭，有此傳家手。老夫細摩挲，儼似黃子久。
御榜揭紅墻，春風馬上郎。特引雙蝴蝶，來榮插帽芳。
知君貌堂堂，稱此羅衣裳。若個官娃剪，須教特地長。
復此西湖水，侯即西門豹。湖水何足論，溉我三鄉稻。
湖上香稻熟，湖中鯉魚長。網魚煮香稻，千載薦桐香。
何以散廓落，下山复上山。白云怀袖里，红树有无间。
山燃无熖火，石吐不炊烟。樵斧声稀处，飞鸿满暮天。
山如窥镜女，倒影冷泉清。西栗风前落，东曦树杪生。
蟋蟀风前切，芭蕉窓外翻。坐听半夜雨，萧瑟不堪言。
云时从栋起，水上与阶平。千古高亭在，香山独有名。
一片三生石，圆公不复来。行人寻古迹，野菊满山开。
谢台既寂寞，猿洞亦荒凉。独有前朝树，秋风萝薜香。
树色朝朝变，山容刻刻奇。高峰古塔直，日为野烟吹。
老树秋先赤，石桥霜后寒。落霞人影静，图画固应难。
疏林落复落，黄叶深更深。楚客当年意，风流直至今。
晚叶似朝雨，蓼花如醉翁。那能当此夜，又听一声鸿。
三五近春宵，長空萬里遥。預期華月滿，先借綵燈燒。
兩兩鳥對語，翩翩燕又來。草堂渾似昔，時有好花開。
簾紋青窣地，橋影碧涵波。江舘騰騰路，漁郎欵欵歌。
雨打蝸牛篆，水回科斗文。辛夷花正發，咄咄欲書雲。
竹粉輕過院，秧針短出潮。瘦笻妨草耳，髙屐距山腰。
行蟻醒槐夢，游蜂静蜜衙。嫣然成一笑，更愛雨中花。
散步常依樹，髙眠且枕流。北牕陶令宅，南國庾公樓。
雨意初蒸暑，林聲巳變禽。兼句斷來往，無日罷登臨。
竹閣開林樾，蘭舟過石塘。嵗年占五穀，風物近端陽。
雨歇鳩鳴午，風行麥送秋。村村雞犬裏，疑有故時侯。
晩潮常帶月，夏雨不過田。身世江湖裏，人家水木邊。
竹色寒不改，綠隂常到門。年年春雨裏，箇箇長龍孫。
杉檜鬱參天，山深含紫烟。秋髙霜露裏，落葉滿亭前。
愛酒不愛醉，酒深如有神。同來送日月，無柰獨醒人。
圓機荅髙杵，急水激飛輪。桔橰巳多事，愁殺灌園人。
我愛西巖好，桑榆一徑長。嵗寒竒節操，揺落任風霜。
我愛西巖好，風光足大觀。微波分太液，咫尺是長安。
我愛西巖好，三台接九天。何時飛閣裏，東海看桑田。
我愛西巖好，巖中動八荒。五丁翻地軸，一矢射天狼。
我愛西巖好，居延出酒泉。星流白羽箭，風吼紫金鞭。
我愛西巖好，川西與浙西。林逋湖上興，杜甫峽中題。
我愛西巖好，他鄉說故鄉。揚州迴鶴背，燕國射龍光。
忽憶乗髙躅，因知遡急流。陶潛初罷令，李廣不封侯。
野曠餘長畝，家嚴具敵樓。舊巢飛燕子，古壁篆蝸牛。
柳徑縈隄曲，柴門逐水開。無心論出處，有客賦歸來。
四十年前路，三千里外心。人生幾兩屐，閒處萬黄金。
畏影常依樹，尋盟每問鷗。天邊孤竹國，雲裏仲宣樓。
楚國餘文藻，當春過故邱。為君悲不巳，安敢向髙秋。
花霧濛濛逺，山雲冉冉髙。幸陪金紫客，時覩赭黄袍。
寢殿祥雲合，山陵王氣髙。風光饒帝里，春色滿恩袍。
路細青山轉，天空白日髙。同來三扈從，碧柳蔭朱袍。
天子岡頭路，風雲北斗髙。穿林迴雉扇，度嶺耀龍袍。
團圓三五夜，待月上髙樓。誰知風共雨，又妬一年秋。
春野依然在，春風依舊來。去年巢裏燕，不見主人回。
楊子談玄宅，陶潛漉酒巾。一時俱寂寞，愁絶不堪論。
樹遶滕王閣，溪流徐孺祠。昔年遊賞處，花落雨絲絲。
錦浪生春水，茅亭盡日孤。十年身不病，天逺共江湖。
呂公本俠士，詭稱回道人。黄金亦可變，誰云非法身。
真人巳忘我，猶著雨簑衣。一朝盡刼盡，風雪不知歸。
當年錢若水，寒夜撥爐灰。若是公侯骨，定應期不來。
古來神仙侣，均為柱石材。得志有廊廟，有時居草萊。
葛陂化為龍，八公亦鍊石。借身逺報讐，凝血今成碧。
積翠競萬壑，孤頑自離羣。因風欲吹墮，夕陽明夏雲。
采芝堪療饑，煮石亦可餐。悵望商山老，浩歌蜀道難。
南有一片雲，因風墮東海。彌天作霖雨，望之若可采。
海上會看雲，飄飄逈不羣。扶桑紅日近，錦繡總成紋。
我愛看雲客，江行復渡江。東風一夜雨，夢遶紫荆牕。
莫催桃叶艇，去泛秦淮色。有兴展此图，一挂髙斋壁。
不爱天上游，不爱人间住。爱此半峯间，卧看云来去。
微风巻帷起，面面延清晖。无生一话后，日晏不成归。
一片荆山玉，琢成秋月圆。风波落叶尽，下有蔚蓝天。
洗髻碧流润，遶龛红叶深。松风定中过，不是海潮音。
春雷地底发，匹练空中飞。毋劳久行雨，解旱便应归。
千岩荐竒色，使我劳清瞬。其若老僧何，不见亦无尽。
片片胜鬘云，坠入功德井。山僧解夏还，和云煑新茗。
青松作偃盖，相与谈禅理。折取松下枝，与师充麈尾。
当时鐡轮王，建此七寳树。风送黒云归，岩栖不知处。
金山妙髙台，飞到峯头住。逢师卓锡声，不敢复飞去。
月出东林端，不照东斋屋。趺坐看西山，千岩散金粟。
一瓢挂一锡，毋劳问姓名。欲识西来意，崖前栢子生。
姓字眞如蜡，堕君牙吻中。从容一咀罢，方识慕时空。
积草池头夜，珊瑚红欲然。只知惊寳色，鐡网更何年。
罢辍螭头直，行封马鬛阡。君看大司马，应否象祈连。
白髪闾休倚，红颜且下机。里中争诧说，内史锦衣归。
弇园五载内，重见二难过。不独金兰合，还怜玉树多。
古人既已无，后人犹未有。欲识生者尊，古人落吾口。
试问张仲蔚，蓬蒿空满园。严霜一夜至，方悟乔松尊。
羣动各相役，而我独无言。生当贮万古，那得不为尊。
道言有身患，佛说无生乐。问生何以尊，为汝解其缚。
麈尾竖新义，字字天机流。其柰溪边石，顽愚不点头。
春至百卉萌，日出万象丽。不应拈破时，别自一天地。
日斜一局罢，观者谓机深。偶尔见敌手，由来无胜心。
呼尊小酌罢，坐爱松风吹。忽尔农歌发，欣然与点时。
藤石从云老，苔阶过雨斑。游人不解看，应道是眞山。
欲求无谶师，为我谶绮语。三界无处寻，久堕泥犂土。
宣髪貌如童，藏书比素封。何须二千石，有子是元龙。
商船一入淮，便问淮阴社。买酒新城中，来醉旧城下。
甓社湖头暝，维梢酒一杯。不知初月上，疑是蚌珠来。
二十四桥月，醉踏未成半。终夜歌吹喧，谁传广陵散。
唤船扬子渡，来往无一刻。胜作天堑时，乾坤限南北。
茅君挟二弟，去骑三白鹄。良常西南垂，可能借人宿。
下为范公祠，上为万笏林。空瞻范公笏，不晓范公心。
拔地一千尺，割城三百畆。中有万玉山，此腹知不负。
载酒垂虹桥，鼓吹乗暝发。瞥见金波流，七十二残月。
岳王坟畔松，枝枝尽南向。无那临皋亭，国书偏北上。
栖云佛堂顶，流水僧寮下。为恋清梵音，跳珠不成冩。
探囊得秘药，投杖已沈痾。试语天帝栎，论功应孰多。
博得羣珠赠，王郎起卧痾。如逢魏侯疾，转见赐车多。
昔闻六龙驾，蜿蜒二陵间。至今风雨后，清跸满空山。
八骏长在驱，生嫌八荒小。百辟长在服，生忧百年少。
主是天上人，却为人间死。生不结同心，空令木连理。
楚舞虽自佳，楚腰太无力。君王幸一顾，贱妾忘朝食。
纵令无目生，不如有心死。惜哉髙氏筑，仍作荆卿匕。
偶尔被秦官，何荣亦何辱。万古徂徕云，依然卫其足。
此时亚夫心，分与玉俱碎。却恨入闗初，不为完璧计。
人去佩亦去，佩空人自空。情知不嬿婉，犹道有无中。
灔灔九微灯，流光铄瑶席。忽报阿环来，芙蓉别成色。
倐来仍倐往，亦知事非的。其奈尔兄云，佳人难再得。
少卿望乡台，筑城乡不见。頼是不见乡，见来肠寸断。
日醉临卭市，不题临卭壁。怯他卖酒人，胸中五云色。
明妃死时身，一帝两单于。不知冢头草，为谁长不枯。
自脱厨中爨，残躯拟报恩。如何山水调，翻向董侯门。
仲冬白门栁，维舟露梢影。日暮乌不栖，天空踏枝冷。
自尝郑樱桃，百果不挂齿。生憎冦觅儿，眼中复有耳。
从他金兜鍪，不博白接。季龙渡洛水，夺汝习家池。
老奴玉镜台，安侬七寳镜。奴自当奴心，侬自怜侬命。
比妾解语花，忍笑问东风。即令花解语，难道得如侬。
殿前集翠裘，禠奴与奴着。殿上武媚娘，呼谁共谁博。
小吏黄衣是，雄谭白马非。何如学方朔，割肉诙谐归。
暑候平原侯，跳丸方小说。顷刻数千言，斜阳尚林樾。
从此歩屧过，呉均莫相避。试看白板扉，的应无鳯字。
蹈海惜珠沈，归来偶溪涨。忽见明月光，居然开老蚌。
春来花鸟意，父子各争新。但启柴门看，人间大有人。
忠义乡中晓，充闾佳气新。抱来应有志，天上石麒麟。
多生父子縁，一念恩情重。为是顾非熊，还应入熊梦。
庭前一枝玉，庭表五色云。莫轻襁中儿，它年万石君。
去却掌中珠，还从蚌中觅。合浦作漳流，精光夜如日。
事在名教中，理在名教外。事理两无渉，于中得自在。
上智与狂愚，俱能夺造化。唯有中根人，随缘作荣谢。
东林咫尺地，陶然四方乐。却笑柴桑翁，断酒有何恶。
阿难纵强记，何如周利盘。伽陀无一句，调息入泥丸。
快如久系人，忽遘独角赦。不作谢临川，矫首白莲社。
一把茅盖头，两盂陈脱粟。笑杀顶生王，到了不知足。
使我自识我，何能遽如此。我为知己生，古为知己死。
阿母偶一来，罗刹长伴汝。何意晩对人，神仙皆妄语。
千金蓄稚鼎，万金买良药。未必悬鹑子，翻恋人间乐。
剑客学神仙，十年不敢试。除却小有天，能无不平事。
西有华胥国，北有拘卢州。那堪此中住，耐可少时游。
十三十八月，清光濯毛髪。眞境苟不亏，从人指圆缺。
秋声不解愁，偶叶愁人意。任使将愁来，无愁与相会。
黄鹄毋爱饱，那怕人间网。不夸羽翼长，但夸天地广。
大毁弥天来，今生夙生事。差胜买虗名，尸居长抱愧。
人生贵六尺，借汝成不朽。炼得身外身，此身亦刍狗。
鐡色阎摩门，乃入昙谟最。所以阿兰那，空生独三昧。
百幻葛孝先，犹云拙用身。我但皮肤尽，湛然唯一眞。
学士爱栽花，花开笑老我。何如郭四朝，良常种五果。
中黄恋世乐，西域劳仙职。快哉吕子华，方台寄幽迹。
天门无限好，却莫忘人间。度了众生后，丹元才放闲。
火枣侑神梨，金浆调玉醴。但与许道士，不与许长史。
昔有郭崇子，誉雠愧雠死。徳报固寛身，直斯可以已。
调逹丈五身，刼火烧不息。一生无所为，与佛作功徳。
赵州栢树子，强半嫌人死。脱得葛藤纒，走入虀瓮里。
宗门伎俩尽，支离作曹洞。何似无心人，棒渇两不用。
逹磨三遇毒，夫岂流支意。大道宁有町，并行不相悖。
虽云却五辛，段食犹自寛。要和禅悦味，不在欢喜丸。
纵无香积饭，不爱重思稻。天浆但入唇，人生何用饱。
出家夙世縁，抛官丈夫事。合眼四十年，裁能识吾弟。
一夜点苍山，入君读书舍。芊眠白云色，而亲在其下。
谁言广陵散，便逐嵇生逝。小作三日思，归鸿渺然至。
叶叶双芙蓉，半蚀土花碧。乍可千岁埋，不借一夫力。
一字少有余，五车多不足。七日暴君笥，何如晒君腹。
濯濯泗濵玉，泠泠时一拊。门有荷蒉言，汝心在千古。
自谒上元归，不作向平想。俨然病维摩，阿閦在手掌。
欲知九枰胜，来自孤山媪。但赌宣城郡，不赌谢公墅。
小小一军持，时露春消息。掷去色即空，挿来空即色。
截彼君山竹，谱作潇湘思。他年遇阿猷，不得夸身贵。
蟹眼犹未发，雀舌已芬敷。自炊还自啜，不爱文君垆。
君房鹦鹉杯，堪汝醉千日。那似壶公壶，易入还易出。
飒尔金颷过，嘐然冰弦响。彷佛百尺桐，仍栽峄山上。
匡床金博山，上有鹧鸪斑。轻飔约香雾，袅袅上云鬟。
爱君两手色，白于手中玉。第深无诤义，麈尾何必秃。
不愁秋气至，弃置归箧中。当时万里翮，扶揺快秋风。
笑他阮宣子，生平但蜡屐。何似芒屩轻，春原踏无迹。
挑灯卷绡幕，朶朶秋花眀。怳如挈仙侣，踏月芙蓉城。
玉臂展清辉，轻纹熨柔翠。不道香汗流，道是湘君泪。
胡郎坐胡床，却发庾公兴。冉冉南楼月，徐徐破残暝。
枕此支机石，欲挹天浆冷。无奈泥丸翁，时时唤令醒。
仲冬垄梅发，繁英簇红霰。过意百花魁，翻疑百花殿。
大小两黄鹂，公然吃花住。顷刻布同云，迷却来时路。
念无凌风翮，啖汝洗儿果。莫笑侬无功，一字珠一颗。
去家不百里，幽兰生郑谷。即看入梦后，荣庭尽芳玉。
抱儿谒先公，了此宗祧寄。赢得七尺躯，别创千秋事。
人言此石丈，磊块无润色。我见重再拜，中孕连城璧。
为爱松隐名，去觅松隐迹。只在此松间，觌面不相识。
偶步九里松，忽闻清呗响。不见讽经人，声逗青松上。
屠生似北海，睥睨一世士。自过康成门，手标通徳里。
授经何循循，标行乃岳岳。虽践五鹿称，畴忍折其角。
若个是何汤，老作受经生。一当天子问，推毂桓春卿。
归仗日月余，细割湖山胜。未论帝释园，人间许谁并。
白云滃作团，回风吹不散。截置一钵中，与作山僧饭。
团云变晴色，古木郁苍苍。未酬郢里倡，且奏梁园觞。
幽馆寻欲迷，頼尔同心引。任是当门生，欲锄还不认。
水木旦夕华，兹轩巧相挹。为怜眉宇清，不惜琴樽湿。
披襟纳雄风，咽如吸清冷。主人不喜醉，醉亦易为醒。
当头一镜悬，出没两轮疾。为借山色来，不作寻常日。
人见黄菊开，几见黄菊落。欲得诗脾清，摘英和露嚼。
水是右军池，人是右军裔。白麻昨夜干，黄庭榻来未。
峭蒨青葱间，所得亦已足。忽转天地开，锦绣匡山谷。
一夜春雷发，羣蛰自相语。神龙岂不劳，人间要霖雨。
尺鷃栖一枝，粒粟俄已饱。却笑垂天鹏，饥飞何时了。
唼喋红蓼根，双螯利于手。横行能几何，终当堕人口。
其奈清洋口，嘘为南北风。已无官可免，那不送羊公。
三年洗情字，一夕为君新。欲忍临岐泪，人间无此人。
人笑嵇生懒，胡然送巨源。归鸿君自看，依旧入蘓门。
为少柴桑客，都令慧逺骄。那知今夜月，已过虎溪桥。
箫鼓下江门，江潮弄午喧。怕题南浦字，楚客易消魂。
请得葳蕤钥，踟蹰未忍还。亦知谯鼓急，词组万重山。
祖席何妨逺，依然北水门。信知情至处，一步也消魂。
出语脍一世，不受儿辈悦。总为般若河，雅无文士筏。
圣如薄伽梵，狂如阿阇世。顺逆虽有殊，从儿得初地。
汝从下雉来，欲作补陀参。风波了无际，惟有天蔚蓝。
不知圆通老，道场在汝耳。一夜海潮音，我闻亦如是。
緑筱媚清涟，清涟媚緑筱。水竹两相媚，于中寄吾傲。
夭矫五苍龙，一夜化为玉。欲乗向瑶池，懒不代吾足。
暝色团一丘，炊烟四无际。如入法华境，面面青螺髻。
竹为众鸟欣，庐亦吾所爱。不作物我观，彼此两无碍。
于我既已适，于彼寜参差。惟当慕落际，我适彼不知。
欲作男儿别，将情强折磨。更堪天上涙，翻比世间多。
步屧修竹林，银桥佛庐浄。洒然忽清凉，是境还非境。
花气无不薫，偏与红妝娆。夜分乍觧衣，宛是收香鸟。
不可无此君，种得百千个。试与较风流，此君可无我。
下有在藻鱼，上有啅花雀。厯厯如镜中，时时与心约。
谢庭凡几树，羯末与封胡。何似琅琊邸，亭亭玉十株。
纵呼误游磴，胜事无不真。惟嫌入山客，唤作出山人。
李白媚杨白，浪夸春雪香。除却江家女，谁花可得当。
客但憇此亭，饱看山色足。若更入山深，寜知真面目。
镜收逺近观，毂绾往来路。至此即命觞，徘徊不忍度。
峰势若簮云，云根何太低。记得文登路，如绵衬马蹄。
五夜钟欲残，羣星堕如雨。化为瀬中石，欲飞不得去。
澄澄一泓水，那得吐光怪。山人七寸钵，尚有神龙在。
商山千年菌，一朝化为石。莫令鲍靓过，截作中时食。
茅山陶隠居，自爱山云白。莫言难赠君，于今已成石。
轮囷一片峯，宛如黒云吐。犹疑肤寸合，觧作人间雨。
阴森石欲搏，曲跃津难渡。欲留不敢留，一去一回顾。
青虹下饮水，徘徊不能去。为我作石梁，遂得天台路。
青虬在其上，雌霓甘为下。游者虽异途，阴晴不相舍。
契此不弥勒，此像非契此。许大须弥山，收置一囊里。
我非汉荘光，钓矶满苍藓。虽有种鱼经，生来不开巻。
春寒不成出，小出坐此屋。不知天工巧，树树雕成玉。
宛宛欲沈波，憔悴抑其首。可怜望夫心，却作秋胡妇。
一夜中弇雷，率然穿作峡。蜿蜒诘曲中，时时露鳞甲。
天公幻天骨，自然吐奇秀。宁如宋人叶，三年雕始就。
窈窕如不穷，芊眠足余趣。岂必有云归，自是归云处。
止水清可掬，居然媚其涧。吾有万斛珠，潄令夜光现。
隔崦千叶桃，清芬袭人鼻。更许墙头醪，不妨便成醉。
直对缥缈楼，迭玉暎晶洁。诵得少陵诗，窻含西岭雪。
夜半海潮音，松风窍天籁。我亦从中证，非惟观自在。
三弇此三夏，三产三秀草。吾亦有三儿，寜馨似芝好。
壶公楼不开，于此待呼钥。长房少须臾，终享尘外乐。
亭前有两径，俱取弇山右。处处饶胜奇，谁能双举肘。
大似百衲僧，却顾僧雏语。其语了不闻，低头似相许。
偶然白云至，辉辉两相向。下有暗泉流，呼作云根嶂。
西弇石渐顽，此梁独玢碧。近取修竹荫，逺借髙天色。
少女怯危津，徘徊不敢度。急唤阿来，还寻旧时路。
醉客挿花归，一步一惜别。不尽眼底奇，归从细君说。
世尊莲正青，逺公莲自白。尔向青白间，别作天水碧。
清漪感苹末，悠然自成文。得月稍绮丽，含霞太缤纷。
百步响屧廊，步步有山看。临当出门去，犹复凭阑干。
浙浙万瓦敲，沉沉一壶醉。窻里玉山頺，窻外玉山至。
甲帐挂流蘓，人道春云热。梅花一纸寒，襺云云不泄。
书不如右军，何烦使池墨。唯用将洗心，能令净业白。
十里杏花幄，书声琅然出。要踏曲江春，还从此中觅。
隔崦青峭峰，扑作眉间色。其奈春水深，褰裳不可得。
为余三月住，寄食赞公房。却问香积饭，何如太乙粮。
昻藏九秋鹤，悦怿三春栁。宛似谭景升，化书可成否。
闻汝返金山，何不焦山住。焦光虽苦生，郭第能供具。
汝携王孙诗，为标国香集。将过沅澧间，秋兰见应泣。
松下两仙人，碁声日敲击。不愁清景移，愁它杀机发。
老大妙徳躯，于焉暂栖止。犹胜运乖时，棹入粥锅底。
自参薄伽梵，悔作辟支佛。舍利何足言，刼前一枯骨。
别借金刚窟，微分室利场。羞他石卫尉，火宅号清凉。
长干一万家，半是君题壁。欲赠草书歌，惭余非李白。
同是金陵客，君归我不归。江头一延颈，悔杀是朝衣。
尔卖梅花庄，我冷芙蓉墅。乐处不得归，归即无乐处。
念汝西河戚，身罹隔谷悲。人生缺陷地，同是白头时。
天坠白玉簮，矗作君家林。忽尔天籁发，珊瑚环佩音。
先从陆羽品，旋向君谟鬬。蟹眼初泼时，灵犀已潜透。
长林四周遭，于中可避世。何必学黄公，商山寻地肺。
栖君思玄室，诵君思玄赋。此意无可言，莫为平子误。
一夜春雨过，千畦尽成緑。不晓意所欣，道是斋厨足。
但欲观我生，茫茫无可据。断尽有漏縁，悠然见生处。
一琴复一觞，咫尺足容与。不作繁吹台，歌管日聒汝。
眀月将海色，阑入君家楼。凭栏一矫首，满地金波流。
周郎卧水阁，日从墨卿御。不敢冩黄庭，为恐笼鹅去。
数点白不定，忽浮还忽沈。非关乏去志，縁尔少机心。
右军洗砚池，池水犹未黒。借问何以然，为有鱼吞墨。
垂杨酿新栁，荡漾如春波。欲学三眠穏，其如波响何。
秋树影扶苏，斜阳半亭挂。似延李营丘，冩得寒林画。
水面蜿蜒虹，乃是坚牢玉。我欲访蓬莱，鼋鼍不须属。
水木两芙蓉，为媚非一时。客爱承露色，我爱凌云姿。
藩竹别成径，小欲观步鹤。何似养翮成，髙秋纵天路。
客从何方来，来复不肯去。为贪主人佳，尽作王猷趣。
暝色何可爱，为辞白日嚣。非同倦飞鸟，大小归其巢。
汝生不成生，汝死乃真死。可怜桑苎翁，今作若敖鬼。
莫以盲儿丑，亡来亦可伤。征君三尺土，随意上牛羊。
嫣然一株花，媚此庭中幽。翻觉此名赘，人生何所忧。
古木蔽炎日，新蕉延逺飔。大有会心处，悠然当告谁。
山坳滃白云，天外挂红日。于中得少趣，翻嫌去帆疾。
借彼容足地，寓此无穷目。别岫写逺青，微波皱新緑。
树树鸭头緑，溪溪鱼鳞白。欲觅酒家胡，云深断行迹。
千岩去不尽，一瀑断还连。踟蹰不忍别，且伴鹿麑眠。
科头长松下，垂钓清波里。借问渔者谁，不语亦不起。
中天挿怪石，半壁界飞湍。欲识溪桥路，前林枫叶丹。
白云封不住，碧树吐奇滋。相看两无语，各是会心时。
踈林带逺色，危石激清籁。时有逺钟声，窣堵在云外。
参差佛头山，迤逦鲛人室。但许日髙眠，何妨气萧瑟。
犯汉峯巉巉，溅流石齿齿。中有一渔舟，疑是玄真子。
髙梧翳长空，骄阳安在哉。緑蕉携石色，复自墙头来。
孤亭卓危岫，下临千仭溪。不识琴中理，萧条空自悲。
怪石露山骨，乔松吸云根。于焉聊一憇，可以清心魂。
着藓石逾丑，欺霜树成颓。写此无声诗，摩娑亦不俗。
列岫引船头，千林羃墙角。看着此中佳，此中人不觉。
一带孱颜岭，苍黄晻霭间。浮云忽中断，界出米家山。
髙岩如被蓑，纷纷挂藤薜。下有青葱树，直上鬬秋色。
不受奚官秣，嘶鸣恨自深。念君非伯乐，安知千里心。
蹇卫不肯前，千山尽成缟。唯余数株栢，不与山同老。
挿天两乔松，下有两翁语。异日坐松根，还能具鸡黍。
今岁庚寅旦，真成白虎罇。君王且莫发，乌鹊正争喧。
念汝得一官，壮心犹若失。却问汉功曹，何烦晓经术。
汝返巴中路，千山尽子规。金陵啼不彻，况乃日斜时。
山深断人迹，云滃迷前路。偶尔飞锡鸣，知是僧归处。
君自闽天来，岂少陈家紫。何似安石榴，累累结佳子。
可怜白头翁，振羽一枯木。莫诉春风饥，早晩樱桃熟。
呵殿都挥尽，肩舆松栢风。犹残故部曲，一骑夕阳中。
懒瓉真懒瓉，残楮复残墨。不结丹青縁，物外写秋色。
初见谓倪迂，稍看乃周瘦。留作千古心，毋轻寘懐袖。
滿地種荷花，紅妝照绿水。白鷺不驚人，立在荷花裏。
燕支明翠黛，兩岸是誰家。池水凝如鏡，采采芙蓉花。
江南二三月，大地皆陽春。萬花最深處，中有讀書人。
千花爭笑日，百卉斗鳴禽。陽春真可贺，莫惜千黃金。
愛此清風好，秋來謹笥藏。誰知持贈意，元不計炎凉。
寒日澹無輝，邊城戍不歸。眼穿樓外鴈，抆淚向孤幃。
碧草照輪輝，王孫何日歸。願言厸雙鵠，頭白共鴛幃。
空林寒日薄，古道行人稀。渺渺煙光外，惟餘倦翼歸。
千里來看竹，秋風欲動時。虛舟元不繫，何問主人知。
樂公還自好，何預衛郎賢。隔世看玉，還應相照鮮。
廻首蓬蒿里，重吟薤露辭。英雄下世久，慷慨欲誰悲。
江雲吹不盡，山雨莫還飛。昨日停車處，花枝一半稀。
去日多北風，南薰歸正高。就邊競颿者，無笑背馳勞。
金為書擲，門因遠俗扃。春風何處入，庭草夜來青。
盡日楚江濆，釣竿把成趣。豈不在得魚，江空且歸去。
昨日瀘溪客，今朝此問津。野航吾自慣，一度當尋春。
湘春日日雨，湘水夜來高。莫道刀舟險，吾嘗學自操。
紫蕨長鑱老，黃茅野燒晡。春風緣瑟縮，桃李自華敷。
十里山路，茅檐五七家。機舂人不見，流水自飜車。
貪看灘上鳬，回頭忽相失。何如貪程心，飜恨灘舟疾。
萍江即楚江，今日非昨日。但見萍江流，不見萍江實。
幽花不知姓，獨綉楚江隈。寧為無人見，春風自剪裁。
為愛微禽好，河洲盡日閑。無因疑過艇，雙逐下前灣。
頑石連雲起，洪流觸地來。不知千萬古，誰闢此中開。
有路沿雲斷，無人但鳥呼。半山御落日，始覺客懷孤。
地僻安居蒶，江深隱俗渾。剪茅初著土，聚落漸成邨。
江上採桑女，茅簷還是家。山花隨結束，各自足生涯。
恠道枯梅樹，天機不觧藏。如何寒雪裡，獨著有幽香。
客思閒流水，禪房靜碧山。草玄如許借，乘月掃松關。
尺寸蒲葦地，蜻蜓漾日飛。不愁秋漲沒，早晚欲何依。
薰風滯南艇，何處憶吾廬。欲喚北風起，無人為帶書。
滿地萱誰種，金花繞北堂。兒曹如觧道，不遣隱憂長。
蕞尔蠻夷長，干天不自量。泰山垂壓卵，轍擘可能當。
長洲三十里，烟火接戎爐。悵望蜂蠆穴，何年盡掃除。
四望千山合，夾城雙水流。客行春渚凈，不省過藤州。
敵愾三千士，功期一箭。相逢魯連子，不用話封侯。
夜過黃丹驛，朝臨白馬屯。劍歌彌激烈，揮麈共誰論。
蠻徼纏妖氣，王師蔽海濆。君看旗旐舉，白晝起風雲。
邕州何處在，灘險說烏蠻。一皷千艘上，三軍共觧顏。
天設蠻江險，鴻濛一派通。未須論禹跡，疏鑿仗神功。
西征尔多士，道路莫辭艱。不日平南虜，薰風奏凱還。
擾擾橫州路，征夫意自閑。數聲秦吉了，一枕烏蠻山。
湞水頻封峽，篙師不敢來。從今開棧道，拍手上魚臺。
江險多逢石，山高少見天。徭人寺灣裏，昨日又鉤船。
飲闢魚臺路，諸君莫道難。如今湞峽險，不在牯牛灘。
鋻衢臨水便，問鋪入山遙。子貢倘移得，還因省白蕉。
嘉祐初開峽，南山豈浪傳。我來尋舊跡，榛塞興茫然。
絕險方鉤棧，圖成落此年。傳通三舍近，功滿萬人緣。
峽山開闢有，峽路待諸賢。舉事謀千古，垂名動萬年。
良工固難遇，拙匠非謀始。勝果君勿憂，自有神人啟。
大事豈惜費，小人常憚勞。勞多功始茂，費重業還高。
涵谷久寂寥，龍山事輝奕。借問當世人，崇虛竟何益。
印馬三屯去，期人五日旋。良宵嘉會阻，塞月好誰員。
名謝梅軒好，當尊梅正開。攀花不盡興，倒著接回。
美酒傾玉壺，盡日梅根坐。醉問把壺人，和靖何如我。
采采石上蘭，蕭蕭水邊竹。各抱夷齊心，清風激流俗。
窻户晝蕭森，空堦凝緑隂。不縁冰雪裏，焉識歲寒心。
獨立長門裏，徘徊無所親。可憐前殿月，不照後宫人。
澗畔花無數，榮枯各有時。先開復先謝，莫羨向陽枝。
寒樹老空山，雲根碧蘚斑。野船纔近岸，疑向剡溪邊。
古樹雲烟合，遥山紫翠浮。白頭林下客，應伴赤松游。
頭白兩文禽，和鳴多好音。韓朋墳上樹，雙宿到如今。
林壑晝冥冥，松蘿覆野亭。一塵飛不到，門外數峰青。
來經三島外，賜岀五雲中。但保琅玕節，真乘閶闔風。
山碧水悠悠，垂楊蔭小舟。釣竿長在手，凉影一天秋。
茅屋深藏樹，青山半入雲。秋風何處發，漁唱隔溪聞。
結屋依林麓，支橋就石磯。青山微雨過，一片白雲飛。
春來草自青，鵙鳴芳復歇。長嘯山中人，披襟弄明月。
池塘清夢覺，詩思一何濃。欲識東君意，閒庭煙雨中。
積絲方滿寸，累尺漸成端。持入公門裏，何人著眼看。
有女年方長，其如家食貧。鬻為豪右妾，不得嫁比隣。
烈日曬皮膚，皮膚似漆烏。郎君矜白面，應笑種田夫。
種田良不易，盡力費耕鋤。入囷方為有，在田猶是無。
縣吏打門急，聞聲心膽寒。受荆因脫袴，露出去年瘢。
舉網秋江上，鮮鱗尺許長。丁寧莫輕食，留薦里胥觴。
布穀催春種，南村又北村。可憐逃竄盡，能得幾家存。
布榖催春種，千聲復萬聲。一身無託處，安敢話歸耕。
嬌態殿餘春，芳名艶花譜。樽酒暖風前，僛僛為君舞。
清暉流玉宇，繁陰覆金井。露警鶴鳴餘，先生酒初醒。
採菊見南山，佳興與心會。淵明千載餘，高情付吾輩。
碧水涵秋空，幽花映竒樹。茅亭四面開，是儂釣遊處。
自别東莊來，嵗月易成乆。披圖懷此君，清風想依舊。
故人久不來，意趣未能愜。但見空庭中，紛紛走風葉。
寂寞嵗云暮，古樹嚴風號。自知非范叔，何敢望綈袍。
紫翠湖山傍，枝頭閙雙鳥。長憶夢中聞，西谿竹牕曉。
雨後殘霞褪，風前碎錦飛。自知春已去，敢恨蝶來稀。
玉笛吹殘夜，聲聲太古情。美人何處覔，霜月正凄清。
我本林下人，城市少蹤蹟。有癖愛看山，時來坐磐石。
山中無俗事，林下有閒人。我亦無媒者，歸來願卜隣。
渴虬迸石出，下飲清冷湍。想當揮灑處，逸興滿毫端。
江夜月微明，梅花瘦影横。念君千里外，多少嵗寒情。
道人心已靜，得失久忘情。寄語枝頭鵲，無勞送喜聲。
古木晝陰陰，山高流水深。翠苔磐石上，誰識坐來心。
君行巫陽道，妾住渚宫湄。莫戀荆臺樂，輕抛桃李時。
皎潔渾無染，團團孰與裁。秋風原不妬，四序自相催。
洗耳在潭下，飲牛在潭上。白鷺飛復來，烟中立相向。
送爾松溪上，猿聲樹樹聞。夜凉弄溪月，衣上拂松雲。
去嵗春歸日，與君成别離。今年春又到，君尚客天涯。
漁舟晚唱來，聲在秋江水。月明曲未終，前汀鷺飛起。
翠盤捧明珠，蕩漾圓復碎。夜來明月中，留得蛟人淚。
三徑猶未歸，東籬露華冷。折得一枝來，蕭蕭怨秋影。
風來洞庭白，雨歇君山青。巴陵明月夜，瑶瑟怨湘靈。
骨甲與支節，解絡尤精研。手足雖爾多，能使如一錢。
春盡花隨盡，其如自是花。從來說花意，不過此容華。
紅芳宵露清，翠節曉霜犯。雨後曬殘日，秋容滿庭楹。
不惜將黄金，爭頭買顔色。妾貌自可恃，誰能苦勞力。
柳侯好倔奇，頗類元道州。遂令舂陵行，至今猶風流。
問此石上歌，何如生公說。石若解點頭，聞歌亦當徹。
谿深六七尋，山高四五里。縱有百尺鉤，豈能到潭底。
文叔真有為，先生真無用。試問宛洛都，誰似嚴灘重。
舉世輕寒酸，窮骨誰相敬。如何嚴州城，亦以嚴為姓。
或言嚴本莊，蒙莊之後者。或言漢梅福，君之妻父也。
靜裏三三昧，多年得效方。不知緣底事，動輒嘆龔王。
漢口來何易，湘江去不難。北風吹順水，三日到齊安。
送君竹林祠，竹子何森森。不痛別離腸，但傷知音心。
辛苦李上人，白髮尋知己。為爾住龍湖，爾胡殢于此。
湖上望君切，江上送君苦。江上與湖上，計程一千五。
陸程華容道，水程京口驛。良無黃金贈，感慨復何益。
謂爾真吾師，謂吾真爾友。不知歐冶爐，肯鑄頑鐵否。
海內交遊多，何人可與語。我欲知姓名，東西南北去。
落魄蘇季子，無官妻嫂欺。爾若不見憐，飄零安可知。
蓬形如广字，石骨間沙礫。泉脉似融氷，飄空偶一滴。
暮雨復朝烟，送君江水邊。故人如問訊，道我憶臨川。
卜日輕為別，重來未有期。出門餘淚眼，終不是男兒。
惜別在今朝，車馬去遙遙。一行一回首，踟躕過板橋。
鬱鬱西陵路，迢迢在何許。不及寒潭石，朝夕共君語。
浪跡滯黃州，壯心成白首。君逢袁老尼，肯語廣陵否。
魚書曾有約，千里若為函。瀟湘無限水，不遣到龍潭。
兄弟為知己，同袍若比隣。出門去亦易，只愁加一身。
山孰云靜，漢水亦非動。二見因妄生，仁智何常用。
清泉繞庭除，綠篠映軒檻。坐此何可爲，惟宜弄鉛槧。
北岸亭館衆，最先登此臺。臺高望群峰，萬里雲崔嵬。
誰此設孏床，頗稱我衰惰。公事凡少休，須來默然坐。
日暮池已冰，翩翩下鳬鶩。不怕池中寒，便於冰上宿。
小彴過清溪，有亭纔四柱。地僻少人行，翩翩下鷗鷺。
金橙實佳果，不爲土人重。上苑聞未多，誰能爲移種。
農桑乘曉日，凌亂如碧油。紫椹熟未熟，但聞黄栗留。
柔條綴繁英，擁架若深洞。是處欲清香，憑風爲持送。
石磴抱城回，入竹見虛檻。前望佳景多，倚筇聊此暫。
朝陽媚秋漪，菡萏隔深竹。誰開翠錦障，無限點銀燭。
蕭條野人廬，籬巷雜蓬葦。每一過衡門，歸心爲之起。
死去君何恨，藏書大得名。紛紛薄俗子，相激轉相成。
君意不在書，著書為誰子。安得東南風，吹君渡湘水。
橫湖决餘波，瀉寒溜。日影上高林，清光動窗牖。
自從智者去，寶珠曾遊此。今日無念來，添一故事矣。
孤嶼紅蓼深，清波照寒影。時有雙鷺鷥，飛來作佳景。
長者即維摩，和尚似鷲子。中有玅音人，可比散花女。
長湖直東西，漾漾承守寢。一望見荷花，天機織雲錦。
江行值逆風，陸行招雪雨。何適不艱難，弱夫挽強弩。
袖裏藏香茗，橐中具糗糧。出門無一有，始覺老妻亡。
野竹根連石，村姑語帶蠻。役夫前指我，此是小丫山。
壁上烟森森，道旁石齒齒。舉頭不見人，但見前人履。
皂衫如伏鹿，石底蹶而起。壯髮小平頭，霜老椽史。
晚靄隔遠岫，秋容入平林。方素僅盈尺，岩谷能許深。
恠鳥啼空樹，斷雲愁暮山。可憐吳季子，死彼愽嬴間。
淋淋瀝瀝行，仄仄遠。此去浮屠街，二十四泥坂。
曉看烟林青，暮看雪嶺兀。似栽苦狂人，立時摸白髮。
莫嫌馬沒蹄，莫怨車泥轍。比作看山人，孤筇穿嶺雪。
千山照平湖，城在湖波上。前途一髮行，斜繞屏風嶂。
好在宮台里，山高水亦環。兩嵓陟絕起，更好大雷山。
峯峯雪點綴，曲曲水蒼寒。卻似曾經眼，王維画上看。
酸呼復快吟，投者哭且怒。我是好琴人，那知黃栢樹。
恠石與危岑，山神勿相試。我行慣險難，歷盡風濤地。
豕繫天王座，烏巢大士冠。鷄棲為市井，鹿柴作門闌。
八月離長安，二月返鄉社。啣泥雙燕兒，依舊簾攏下。
二月返鄉社，四月即長道。兒童隘巷觀，高士隔溪咲。
辛苦老魚軒，廿年同道路。今日白楊村，鄉留我獨去。
浪道漁家樂，供輸亦未閒。君欲長安穩，隱于徒隸間。
文字讀來倦，心情放去閒。夢回無一事，只有看西山。
灩灩芙蓉陂，油油禾黍道。野老扶墻行，佳人隔谿笑。
駿馬紅丝絡，幞頭金蟒裝。兒童攔路語，道是賽牛王。
脆瓦稀疏點，涼窻穩貼眠。夢中何所見，峽水與簾泉。
眼裏雙瞳在，腹中一字無。乘閒聊緝網，欲去拔珊瑚。
巷識回車跡，橋留斬袂痕。此中多俠鬼，且莫繡平原。
蕩漾水中舟，徘徊岸邊馬。相看兩不語，密意待誰寫。
霽色變雲林，寒光混烟水。遥山定何處，渺漭纔可指。
遠峽觀難遠，斯言何太訛。眺虛巖際望，直北見黃河。
但聞笙鶴音，迥與塵凡隔。橫玉弄寒雲，萬里天一碧。
妙略攄恢復，精忠矢報酬。獨憐三字獄，斷送二陵愁。
與子别來久，相思日幾回。有時成邂逅，多是夢中來。
尚想夷與齊，求仁無怨嘖。誰傳采薇音，荒哉太史筆。
去歲當秋别，今年秋未回。逢秋能幾度，白髪鬂邊來。
日晏出西掖，鳴珂毎獨回。感懷如有作，應寄塞鴻來。
試問故園菊，今年竟若何。想經秋雨後，零落舊枝柯。
試問故園菊，霜根今尚存。春風一披拂，生意滿乾坤。
試問牕前竹，棲鸞會有期。丁寧休翦伐，留取拂雲枝。
狴犴嚴扃鑰，花朝不見花。若無牆外栁，何以識年華。
纔聞花信通，已覺風力軟。寸心元自丹，不逐韶光轉。
隆暑啓初伏，薫風入虞琴。安得播餘響，滌我煩熱襟。
見鴈憶故鄉，聞蛩思織婦。笑語是誰家，聲逐微風度。
急霰透疎櫺，寒聲雜鳴柝。被冷不成眠，夜永愁偏覺。
欲語嬌還怯，含顰恥復驚。和親能固敵，妾不愛微生。
馬上琵琶語，凄凉不忍聽。自知縁薄命，誰復恨丹青。
北風號永夕，寒月照穹廬。夢裏聞天語，褰衣下玉除。
四面插籬落，個個是琅玕。風來萬玉鳴，雜佩聲珊珊。
滿路喷天香，獨步金粟嶺。試問中書君，何如月中景。
翠柏結為亭，清蔭籠石兒。獨有歲寒人，兀坐餐柏子。
桃花紅似雨，莫是武陵家。洞中白鹿來，口中銜桃花。
何處移來石，堆成五老峰。五老相對語，石丈今成翁。
高高結亭子，榡榡來松風。小窗日正午，濤聲盈耳中。
大堤幾百丈，春光聊騁望。老椿幾千年，春風滿堤上。
時情任銷歇，閨思轉慇懃。也勝山陰媼，揮毫託右軍。
爲愛仙容好，胭脂豔早春。玉顔何用此，留贈往來人。
仙種出瑤池，山中罕人見。不期結實多，期識春風面。
垓下千年碧，而今幻作花。當春訴離恨，來就麗人家。
名自章臺重，芳從香土垂。依稀有神晤，眉際與腰肢。
女郎粉結隊，羅綺趁晴春。歲歲芳菲節，來看歌舞人。
望帝哀何極，荒山白日昏。疏枝染啼血，怨殺海棠魂。
暗香當晚眺，朵朵弄高枝。頗憶輕紅頰，迎風欲語時。
孤芳寡所合，百合種何因。恐爾清高病，冥途忤俗人。
纖甲染能丹，嫣香簇作團。贈君伴幽寂，清淚不須彈。
秋花遠移植，踈秀出精神。裊裊開臨水，逢君鏡裹身。
洗發玉精神，孤根寒月照。除卻杜陵詩，幾人曾索笑。
漫言人匪木，木亦得人情。不寄東吳土，還從南海生。
蔦蘿千尺翠，托根傍孤松。珍重歲寒侶，纏綿意幾重。
嘉樹來西土，寒山借證盟。色身今了悟，君已徹無生。
孤塚悲風急，淒淒客思昏。憐君無伴侶，喚起洛妃魂。
朱顔永寥絕，想像見紅英。夜壑幽棲甚，無勞送雨聲。
瑟瑟西風起，柴門寂掩關。月華涼似水，河漢在人間。
一春傷薄命，粉臉憶啼痕。風雨泉臺莫，深深獨閉門。
寂寞逗春愁，一丘蘭麝土。可憐泣露花，尚作迎風舞。
我登海山巔，群丘眇如芥。客來談九州，更詰誰小大。
獨坐捲湘簾，空堦雨初歇。掩淚憶蛾眉，不敢看新月。
公也昔如鐵，我來思鑄金。樓前古梅樹，骨立凍雲深。
石室月既滿，青林人未眠。帶月步溪水，白雲長在天。
森壁鬱苕林，一一瓊瑤色。時有古仙人，臨風吹鐵笛。
大雪灑天表，孤峰入雲端。何人向漁艇，擁褐對巑岏。
岡原草木秀，溪谷雲霞媚。君筆誰所傳，獨解吐和氣。
孤峰露蒼骨，疏木聳堅幹。高堂挂虛壁，爽氣來不斷。
君毋求險艱，我只造平易。蕩舟幾半日，借問詩成未。
迢迢清夜舟，曉入河濵縣。遲爾猶未來，梨花開欲徧。
有堂不忍登，有口不忍説。説著登堂時，酸嘶暗流血。
皤皤堂上人，籍籍堂下草。草青人不見，憂傷以終老。
感君亭子名，輟我疏糲飯。蒿蔚浩縱横，風飄淚如霰。
月在潭水中，水清月兒白。風來莫吹動，天壤吁一色。
桃李欲成蹊，幽人倦昏曉。輕烟澹如抹，天際青未了。
芳草何時歇，落花春自飛。悠然憺忘食，遊子川上歸。
雲山知幾疊，山靜雲亦遲。道人衣帶潤，伸脚打眠時。
朝眠巖頂雲，莫醉巖底石。巖花不知老，香墮幾千尺。
紛紛兒女態，敢與丈人謀。獨有蒼髯叟，寒山共白頭。
君航洞庭日，仗劎割雲根。欲識蛟龍恨，年年風雨痕。
客問此何山，清泉流不已。答云古香爐，飛入星源裏。
歸棹破滄潮，遂成千里別。亭亭玉臺峯，回首心應折。
江門千樹花，紅白紛點綴。我登碧玉樓，笑領幾莖去。
先生下堂來，傴僂答我拜。白日當户庭，春光浩無外。
我行玉堤東，靜觀玉堤柳。乾坤造化心，千古誰能剖。
谷風從東來，生意萃于柳。展也延和儒，至誠為君剖。
峻嶺横天揷，長江夾地流。倘能城大順，誰敢犯延州。
三川豈無吏，大抵黄河流。獨有王夫子，中江一片秋。
三川豈無吏，大半風流仙。獨有王夫子，此心常凛然。
三川豈無吏，萬事成蹉跎。獨有王夫子，分隂不放過。
病客居窮海，今年是兩年。髙堂當此夕，相對又澘然。
趨向楊遵道，超遷賈太中。凝香清禁坐，不是學冲融。
積李崇桃樹，鳴鳩乳燕時。平生華夫子，直道嵗寒痴。
晩踏城西月，朝登海北亭。空聞仙馭逺，不見相星靈。
嵗月流行速，工夫間斷多。良朋更凋謝，誰與共研磨。
侍從才今幾，君王寵正初。常州何處是，頭白小孫孤。
世有千里馬，人無九方臯。馬來臯已死，天地一聲號。
後生誠可畏，積學實難量。養正功宜豫，家庭篤義方。
浮雲滿長空，閒客醉岩中。不學丹砂術，何勞問葛洪。
寂寞空山裏，堪輿即枕衾。遥憐李學士，蹤跡杳難尋。
幽禽碧樹裏，何事不予驚。孔子不射宿，拳拳素服膺。
古今惟一理，賢否自殊科。顔子樂無悶，吾何悔吝多。
冲漠無朕内，萬象自森然。堪嘆虛無子，懸空學聖賢。
謹獨功深切，防微意最玄。爭交真在此，要不愧皇天。
道體誰云遠，斂之方寸間。幽人更何事，穩卧江東山。
草木俱搖落，窮冬迫嵗華。憑誰慰岑寂，獨喜見梅花。
判袂俄經嵗，懐居不暫忘。斷鴻何處是，目極塞雲長。
秦蜀雲千里，分携十載餘。朝来逢驛使，纔接一封書。
緑瘦搖風栁，紅酣帶雨花。小橋流水外，茅屋兩三家。
一鷄屋上鳴，一犬當門吠。竹裏起炊烟，田家臨水際。
好去深山裏，千峯不可尋。呼童松下問，滿目白雲深。
理罷紫桐琴，良宵成獨坐。嫦娥似賞音，流光時照我。
秋色飄零裏，秋聲淅瀝中。碧雲歸鴈盡，天末夕陽紅。
一葉彩舟輕，紅粧照溪水。歌聲隔岸聞，兩兩鴛鴦起。
積雨初開霽，柴門掩薜蘿。空堦堕梧葉，露冷月明多。
月冷梅粧淡，風恬鳥睡癡。迢迢宫燭盡，誰問夜何其。
玄冥嚴號令，四野雪花飛。莫道深宫冷，貧民未授衣。
瑤池開宴罷，一醉入無何。轉眼千年換，桑田起白波。
長條摧落葉，猶自弄輕柔。扳折休教盡，還留繋客舟。
譙角嗚鳴起，雲霞海曙光。東風深院裏，滿地落花香。
明月淡流光，凭闌夜方寂。梧飄金井寒，露下瑤堦濕。
古今多愛酒，愛酒必傷神。為問靈均溺，醒醒有幾人。
裊裊竹成竿，纍纍花結子。永懐不寐人，空閨愁欲死。
花發酒新蒭，花前客倡酬。青春今日好，宜上少年頭。
月下彈瑤瑟，花前弄玉簫。宫溝水清淺，信是不通潮。
樓外月華明，孤幃别夢驚。畫屏勞輾轉，腸斷轆轤聲。
引頸劃然鳴，松隂轉二更。海天風露冷，秋氣一般清。
流水與髙山，泠泠十指間。清風明月夜，白鶴自飛還。
東園春正好，逰樂預相招。詩酒如無伴，鶯花也寂寥。
鑿破窓前地，澄澄一鑑開。天光與雲影，竟日共徘徊。
粗結茅亭小，乾坤景趣幽。坐来心跡静，何必搆危樓。
獨坐有寒燈，故人千里别。鴈過月明時，感我情凄切。
滿地清隂匝，扶踈漏日光。憑誰施妙手，水墨冩瀟湘。
非石還非竹，琅琅奏玉琴。幽人聴最熟，賴爾濯塵心。
深院無塵雜，朱門晝不開。堦前嫌客過，只恐破蒼苔。
泠泠太古音，淡淡分宫徴。吁嗟與筝，繁聴惱人耳。
迢逓雲山阻，庭花幾度開。惱人雙蛺蝶，飛去更飛来。
沒堦傍庭梅，摘實下髙樹。梅子多苦酸，妾心更酸苦。
孤燈照夜深，淅瀝芭蕉雨。落葉下空堦，秋聲無覔處。
霜林摘紅葉，題詩擲流水。流到阿誰邊，要識詩中意。
露冷銀床濕，秋髙玉宇清。天風助清思，吹送九臯聲。
雲散雨初收，長空灝氣浮。露華籠月色，白苧不勝秋。
纎腰何太瘦，踈影亂婆娑。昨夜西風急，空庭落葉多。
雅趣天機動，豪吟一世驚。百篇誰復斷，千載杜陵情。
霜寒金氣重，落葉覆蒼苔。萬木俱蕭索，黄花獨自開。
紅葉深秋景，黄花暮雨時。西風鞍馬上，何物不堪詩。
出岫豈無心，層空晝結隂。油然空蔽日，底事不為霖。
紅紫鬬芳新，韶華滿眼春。緑窗深院裏，應有惜花人。
明月侵羅幌，孤眠夜寂寥。東風偏有意，滿耳度雲韶。
艶奪晩霞紅，繁開細雨中。何如庭下竹，孤節傲霜風。
竟日本無言，紅芳簇錦園。漁郎無跡到，不是武陵源。
紋甃接庭堦，芝蘭繞砌栽。最憐雙白鶴，来徃啄蒼苔。
立意在筆先，下筆貴遒勁。公權有格言，筆正由心正。
雲斂天長净，風恬水不驚。水天澄徹處，萬里自分明。
别時荷未花，别後花生子。結得苦心成，紅香抱霜死。
片片舞東風，胭脂點地紅。鳥啼金谷晩，春事又成空。
淚染竹成斑，重華去不還。蒼梧雲一片，隔斷九疑山。
雲散雨初晴，長空月正明。中庭凉似水，兀兀坐深更。
月翻驚鵲影，風咽亂蟬聲。獨坐忘塵慮，宵分夢未成。
四野亂鷄聲，燈昏餘燼滅。寒威襲綺裘，獵獵風吹雪。
手拂千金劍，燈前慷慨歌。虞兮騅不逝，泣下復如何。
吾道日中天，萬古焉能滅。惟君善化人，時雨成春雪。
冒雪多勞勩，乘危亦苦辛。相逢如借問，不是探梅人。
白日至昏暮，山行未出山。問途無數里，猶在萬松間。
銀甲玉纎輕，花間乍囀鶯。琤琤傾四座，盡是斷腸聲。
掩面出昭陽，傷心淚幾行。胡沙天萬里，何地吊王嬙。
鳳翼象參差，清音真妙絶。鶴背載剛風，緱山弄明月。
牛背晩風清，漁舟夜月明。征人腸欲斷，出塞不勝情。
赤壁坡仙賦，秦臺弄玉祠。韶音今再作，應見鳳來儀。
狂夫渡河死，麗玉獨傷情。翻入梨園譜，都成堕淚聲。
紫竹掣氷絲，繁聲厭靡靡。阿誰瘴鄉来，傳得蠻人語。
奮迅鳴沙磧，歡娱佐玉堂。閱音思魏武，觧穢笑明皇。
妙響雜笙竽，度詞應不誤。幾多兒女情，昵昵憑誰訴。
細看番綽譜，應悟耳通心。將謂非絲竹，翻能統八音。
故国炊烟里，曾生霸主才。兴亡几千载，何处访金台。
宇內何牢落，客行雙鬢華。千山萬山底，老眼付梅花。
三年寄百書，幾書到我屋。昨夜夢中歸，及見老妻哭。
强言不思家，對人作意氣。惟有布被頭，見我思家淚。
白髮出門來，三見梅花謝。客路有歲年，歸心無晝夜。
已築環爲堵，仍裁月作床。公來時隠几，身世在羲皇。
長願如人意，一生無別離。妾當年少日，花似半開時。
黄金無足色，白璧有微瑕。求人不求備，妾願老君家。
江漲行無路，西風又打頭。頗聞商婦怨，自作賈胡愁。
亭亭綠荷葉，密密罩清波。爲見湖光少，却嫌荷葉多。
短羽已褵褷，弱脛方屴岌。母也向何處，開口猶仰食。
雙蛾畫不成，十五背娘行。獨自搖蘭槳，橫塘月未生。
左刀如白虎，右劍象蒼龍。直走長城北，風雲滿路中。
相見一杯酒，天涯即弟兄。出門贈百萬，上馬不通名。
十年居委巷，上有白頭親。此別逢知己，微軀亦借人。
乘暇訪閑居，臨行欲所須。急沽龍口酒，忙打佛前魚。
群魚見新晴，萬鬣戲清泚。忽爾下淘河，驚回入水底。
風交蒲葦亂，烟斷鳬鶩飛。日暮一笛起，扁舟垂釣歸。
高臺按虛境，飛駕羅太空。小兆佩神虎，每來清夜中。
决水轉橫渠，交塍畫方罫。秋風報秋熟，滿頃吹罷亞。
未曉南山去，從禽夜不歸。凡行多少地，十二所更衣。
窄窄山腰路，娟娟屋角花。谿回蔽修竹，鷗暖戲春沙。
著雨林花暗，敲風檻竹幽。翠屏疎得夢，紅葉忽驚秋。
車帷且勿卷，吾愧見盧公。廣陌爭馳騁，安知非枕中。
枕中天地寬，夢裏年光速。屈指威音前，黃粱曾幾熟
共道夢非真，誰知醒復偽。飛升羨呂公，亦是夢中事。
一落書生口，魂香不計年。須眉元别駕，翻托李孃傳。
巉巖繞畛畦，小徑通車馬。即此是桃源，問津何為者。
四顧忽無徑，僕夫何所往。俄聞車馬喧，疑在空中響。
山下無人蹤，山上無鳥語。惟餘一片雲，見我來游此。
雲中忽吠嗚，豈是劉安宅。近者爨烟青，人家枕山脊。
僕夫顧且驚，於菟啼林藪。乃是巉巖傍，流泉挾石吼。
橋上山崚崚，橋邊石齒齒。差暢游人懷，奈慯馭者趾。
蒼崖凌絳霄，橫席坐高迥。遥夜聞吹簫，山空月華冷。
雪學嵯峨山，山似霮雲。雲山何以辨，雲白山色青。
青石橋邊水，時時生細波。涼風還暫至，金斗熨纖羅。
凫青點水心，雲白杜山口。借問山中人，還知此樂否。
昔逢惠山人，曾說惠山好。季子千里來，同飲惠山水。
竹裏自燒鐺，清烟淡林月。一飲洗煩囂，再飲沁毛髮。
瀉以青玉椀，泠泠色凝碧。憶得在山時，一泓抱白石。
可憐白髮人，朝朝望游子。今日忽歸來，飲水亦歡喜。
風牽弱水船，山阻漁郎棹。誰識仙人洞，乃在紅塵道。
塵中一百年，洞裏一彈指。先人瞬息間，見我九經此。
高齋何所有，琴書伴幽榻。中有吾伊聲，聲與猿聲雜。
洞里無人蹤，洞外绝鳥語。獨有風濤聲，時出喬林里。
绿水映紅蓮，蓮葉何田田。身在眾香國，沈醉復高眠。
南垞與北垞，岸遠渺難即。此處好行舟，面面芙蓉色。
結伴來寻春，春蹤在何許。濃香雜豔容，已滿山園裏。
白日起寒濤，長夏何森爽。中間安鹿床，趺坐绝塵想。
獨有金粟園，宜供金粟佛。瞥聞金粟香，擲去礙膺物。
亭前柏樹子，佛祖西來意。了知柏即亭，是名第一義。
君家漢水曲，相近武陵源。分得武陵花，春雨燃山園。
遥岑誰畫卦，置此荆山鼎。乍可姹女飛，千秋覘溟涬。
崚嶒距虎豹，蒼翠積莓苔。疑是廬山石，風雨忽飛來。
峽中候帝子，青鳥空徘徊。搔首叩玄律，何當化鶴來。
小築萬松下，兩耳飽潺湲。莫訝陶弘景，長年只住山。
偶踏長春堤，涼風吹解帶。班荊數過帆，沙鳥飛雲外。
猿啼不窺窗，牛馴常露地。伏虎與降龍，此理元無二。
小哉蠻觸戰，鄙甚蛙黽怒。達人能大觀，本以和平故。
蜂房開戶牖，蟻穴有官守。究竟物皆然，夢幻君知否。
乾坤一旅亭，大夢幾時醒。白髪無情極，春來不再青。
山中無别事，詩酒作生涯。鬢雪空催老，何由駐日車。
山寺鐘聲歇，夫寒睡起遲。敲氷添硯水，發興寫新詩。
風塵猶澒洞，江海轉深沉。不作乗桴興，徒懐擊楫心。
縱身嘗决雲，山月此晶皎。疑是七還丹，邠盼吐物表。
葳蕤不記名，絕壁挂縷縷。果否垂衣年，絲麻績蠭午。
何年撐空荒，截置珊瑚樹。長日燦朝霞，芙蕖挹新露。
紫車貯藥壺，日夕發光怪。不道洞府深，翻嫌八荒隘。
草木何豐彤，懸崖護丹穴。相傳通鼎湖，深窈吹寒冽。
蟻封罅隙地，蛙井咫尺天。那能致廣大，此道誰爲傳。
解牛中肯綮，相馬外驪黄。從知得三昧，意到形自忘。
牛角橫素書，春犁破朝雨。鴻鵠志安知，功名心自許。
羊裘晦山澤，貂蟬等鴻毛。直鈎道可行，一釣聯六鰲。
甘苦全無與，平生薄自居。齒牙雖得利，骨肉漸應疏。
纖弱誠無狀，唯君實使之。若能無間隙，輕薄亦奚施。
蠶繭每利人，蛛網偏害物。利害夐不同，其間僅絲忽。
瑞世鳳鳴陽，司晨雞鳴丑。呶呶取人憎，亂蟬合緘口。
鵾鵬奮雲霄，尺鷃棲野草。物各適其天，夫豈論大小。
馬舞睨祿山，猴朝識朱溫。人豈不若獸，變故輒負恩。
反哺烏曰慈，食母梟名惡。如烏莫如梟，人心當自覺。
今日花始開，昨日花尚好。欲知花故新，但看蜂多少。
方池不見水，但見紅與碧。小雨芰荷翻，一聲何處得。
疾流穿地出，仰首叹嵯峨。失却登攀意，奇峰枉自多。
靈關九折險，蜀道二星遙。乘槎若有便，希泛廣陵潮。
此日長昏飲，非關養性靈。眼看人盡醉，何忍獨爲醒。
竹葉連糟翠，蒲萄帶麴紅。相逢不令盡，別後爲誰空。
對酒但知飲，逢人莫強牽。倚鑪便得睡，橫甕足堪眠。
有客須教飲，無錢可別沽。來時長道貰，慙媿酒家胡。
九龍蟠燄動，四照逐花生。即此流高殿，堪持待月明。
養鬬形如木，迎春質似泥。信如風雨在，何憚跡卑棲。
爲脫田文難，常懷紀渻恩。欲知疎野態，霜曉叫荒村。
鳥鼠是家川，周王昔獵賢。一從離子卯，應見海桑田。
夢夢無醒日，高高獨奈何。酒旗天上有，醉客更應多。
但得居林嘯，焉能當路蹲。渡河何所適，終是怯劉琨。
無非悲甯戚，終是怯庖丁。若遇龔爲守，蹄涔向北溟。
峰巒多秀色，松桂足清聲。自有山林趣，全忘城闕情。
羅浮南海外，昔日已聞之。千里來游覽，幽情我自知。
心常名宦外，終不恥狂遊。誤入桃源裏，仙家爭肯留。
鵲橋織女會，也是不多時。今日送君處，羞言連理枝。
但保同心結，無勞織錦詩。蘇秦求富貴，自有一回時。
久病欣初愈，長忙愛暫閒。出城因送客，沿路得看山。
客裏花都盡，初聞曉樹鶯。鶯聲雖已老，畢竟是鶯聲。
吹火青脣動，添薪黑腕斜。遙看煙裏面，恰似鳩盤荼。
日月千回數，君名萬遍呼。睡時應入夢，知我斷腸無
白日歡情少，黃昏愁轉多。不知君意裏，還解憶人摩
故邱开别业，不费买山钱。好用沽醁，衔杯识避贤。
朱閣臨清溪，瓊宮銜紫房。佳情期在此，只是斷人腸。
今閨久無主，羅袂坐生塵。願作吹簫伴，同爲騎鳳人。
朱軒下長路，青草啓孤墳。猶勝陽臺上，空看朝暮雲。
北客相催發，一日舉千帆。遥憐庾開府，歲晚望江南。
嗜慾損爲益，榮華降是升。圓圖觀起處，生意伏陰凝。
兩重三畫卦，半束百莖蓍。避就殊凶吉，元無巧與奇。
閶門車馬出，楊柳緑依依。龍樓清夢起，開閣待君歸。
八卦各爲八，枝從幹上橫。厥初有何物，萬物一根生。
江山司馬筆，民物杜陵吟。他年黄閣裏，便是此時心。
從來二生四，誰謂二生三。迷路求玄牝，精微未許探。
六爻六畫後，六位六虛中。此處曾著眼，玄哉無極翁。
不識第一畫，羲皇運腕初。憑空說儀象，枉著汗牛書。
子半至午半，南方旋北方。往來分逆順，治亂判陰陽。
天地囿於氣，聖賢脩此心。範圍非有許，生聚尚斯今。
水旱堯湯有，先天數可推。聖君得賢相，翻是太平時。
他道側書易，我道側書難。側書還側讀，還須側眼看。
先覺欲覺後，三峰列四圖。求精由藴入，言說本來無。
首言天地易，次語贊羲皇。繫傳誰精玩，先看第一章。
攜琴侍叔夜，負局訪安期。不應題石壁，爲記賞山時。
泉石多仙趣，巖壑寫奇形。欲知堪悅耳，唯聽水泠泠。
巖壑恣登臨，瑩目復怡心。風篁類長笛，流水當鳴琴。
嬾步天台路，惟登地肺山。幽巖仙桂滿，今日恣情攀。
暫遊仁智所，蕭然松桂情。寄言棲遯客，勿復訪蓬瀛。
瀑溜晴疑雨，叢篁晝似昏。山中真可玩，暫請報王孫。
傍池聊試筆，倚石旋題詩。豫彈山水調，終擬從鍾期。
橫鋪豹皮褥，側帶鹿胎巾。借問何爲者，山中有逸人。
鍾律及星歷，軍師兼井田。方圓兩圖在，萬古立鼇天。
高下乾坤位，東西日月門。正身當午立，一點認心源。
獨妙先天學，恭惟擊壤翁。返觀心是易，萬化出胸中。
神農嘗毒藥，軒后設難經。認取卦中意，仁心救未形。
水平民不溺，穀播世無饑。氣數如寒暑，能無理轉移。
上將可陵師，匹士志難移。如論惜短命，何得滿長祇。
誰識歸奇意，專爲禦患謀。將寒儲纊絮，未暮貯膏油。
舜禹昔禪位，曾將易問蓍。即知重八卦，已自伏羲時。
四象寫老少，兩儀書偶奇。四從兩上判，惟一邵翁知。
畫處本天地，占時通鬼神。自然大道理，絲髪不由人。
圓象天儀轉，方侔地里分。獨超形器外，寂感一靈君。
瀛登唐治日，奎聚宋興年。子午復南北，一聲啼杜鵑。
萬世復萬世，人心無改時。此理本非古，伏羲先得之。
心法先天易，盍於離位求。儻非明出地，長夜使人愁。
有畫無言語，斯文豈易知。人心對天一，更向畫前窺。
太極元無物，群生性命根。一奇仍一偶，萬象滿乾坤。
學者欲學易，當觀羑里時。如何是敬字，恐懼畏憂危。
二五時難遇，沈淪下位多。乾潜與坤履，退謹養天和。
易經之下卷，何以始恒咸。貞女家人利，如詩有二南。
卦之凶者五，否剝未濟三。如姤與歸妹，深防女敗男。
祖考精神散，子孫能聚之。淫祠祭非鬼，萃渙義何居。
亨嘉誰不願，貞固士之常。乾體充剛健，坤爻認直方。
彖辭六十四，三十四言貞。幹事匪正固，難求心外亨。
始屯終未濟，世故信多艱。維坎剛中吉，周旋險難間。
乾坤始開闢，六坎首經綸。士不知憂患，焉能免世氛。
背於身不見，亦不見庭人。物我俱無與，方知止處真。
亨到離時見，貞從坎處來。歸根培養熟，方解鼓風雷。
元亨猶利正，始可用純乾。未了一貞字，何由保性天。
次謙終以巽，九卦至三陳。聖人有憂患，何况是凡人。
觀身不見背，動體悉由心。向陽負陰處，離坎細推尋。
細玩文王卦，如何法地方。田從一井起，鄉遂及要荒。
宗廟蒸嘗禮，朝廷覲見儀。無窮天下事，不過似農時。
八列方隅位，四周分至時。畫疆興庶務，地矩囿天規。
陽生在十月，亥謂之天門。戰乎乾者物，乾實戰於坤。
役物至未極，分明土王時。嗣火孕金氣，秋成方在茲。
君知已似嗣，音義古來同。萬物生相續，南薰鼓巽風。
雷風火澤水，獨艮不言山。朔易指方位，萬形消息間。
萬物天爲大，中間地次之。成功付諸子，父母似無爲。
天一實生水，冬藏坎次乾。精神要休養，醖釀出春天。
兌澤何言說，秋成看水田。黄雲萬萬頃，滋潤作豐年。
萬物皆相見，文明午日中。聖人南面立，品彙各亨通。
亭樹霜霰滿，野塘鳧鳥多。蕙蘭不可折，楚老徒悲歌。
除却玄关窍，其他总不真。无为终蹭蹬，有作枉劳辛
性定离交坎，心澄木并金。四般归一处，全在洁庵成。
肝肺非龙虎，心肾岂坎离。性情还混合，乌兔自交持。
震位東方木，胡爲以帝言。一芽觀出處，主宰見天根。
意要常中守，心休向外迷。洁庵常定一，胎就养婴儿。
易名緣變易，周義取周流。出震始終艮，當於此處求。
河上牛郎立，桥边织女过。一时才相遇，两意自谐和。
世治常無亂，民安永不危。尚須西伯演，羲畫可無之。
海底生红焰，山头起白波。洁庵欢乐处，时听木人歌。
位須分對待，氣即驗流行。羲體兼文用，俱由造化生。
鼎立悬胎鼎，炉安太一炉。但知生药处，便好下工夫。
萬古未來事，先天逆已知。卦中無不有，却要後天推。
顷刻虚通实，须更有入无。洁庵工成也，获得夜明珠。
无药休轻举，生铅急下工。驾车须坎虎，起火仗玄风。
二物情交合，三关路透通。性天云起处，光照洁庵红。
说破无为趣，玄关奥且深。欲求天上宝，先觅水中金。
灵地无纤翳，洁庵无点尘。琼蟾圆皎皎，光透九天明。
一二三四五，东西南北中。五行攒一处，只是靠金公。
得一万事毕，一居何所安更能忘却一，即此是金丹。
罔象先天地，无形混沌先。先天交混沌，玄外更无玄。
存诚终入圣，致敬便通玄。动静了无碍，逍遥乐自然。
五房十昆仲，獨許一身存。今日重陽日，登樓欲斷魂。
詩與風騷迫，文兼史漢長。半山非不爾，僻學汴梁亡。
黄陳今不作，天地少詩人。不是詩人少，詩人未必真。
詩老吾衰矣，秋風又颯然。黄花香五度，八十太公年。
多病全然懶，微凉尚未寒。偶然無一事，蛛網雨中看。
自笑心何劣，區區辨所冤。伯仁雖到死，終不向人言。
富貴年皆長，風塵舊轉稀。白頭方見絕，遙爲一霑衣。
繁綠陰全合，衰紅展漸難。風光一擡舉，猶得暫時看。
對酒無歌舞，看天只詠詩。唐賢文滿案，半是亂離詞。
匣裏殘妝粉，留將與後人。黃泉無用處，恨作冢中塵。
有意懷男女，無情亦任君。欲知腸斷處，明月照孤墳。
妙得濠梁趣，任公犗肯吞。泉如有待，頭角上天門。
莫想銀絲膾，冰盤一醉吞。好爲玉带佩，朝謁九重門。
閔子大隱流，其性何澹蕩。不知十八灘，何如古汶上。
上灘若縁蟻，下灘若馳駛。移轉頃刻間，便是人間事。
帆檣共天遠，樓觀與雲平。山閲三分國，江橫十萬兵。
偶得西齋字，向西開此齋。人間詩眼少，天下夕陽佳。
長湖方出口，一帶横青山。行處必如此，何云出世閒。
籬菊抱香死，化入歲寒枝。依然色尚黄，雪中開更奇。
天寒好風日，清香透窗紗。誰知蜜脾底，有此返魂花。
滿月澄寒鏡，清霜滌素琴。獨攜車後雨，去潤豫章林。
死恨錢塘水，悠悠只向東。雁飛雖不北，連日有南風。
秋風動窗戶，兼聞書傳香。種花兼種德，當有折桂郎。
一登君子堂，滿目是秋光。桂是月中桂，花非今日香。
讀罷償金記，直疑無此人。唐君解言語，髙義不成塵。
釣舟浮淺瀨，岡舍晚重林。雲放千峰出，花藏一徑深。
嘉州山水地，二蜀最爲美。翠嶺疊峨眉，長瀾湧錦水。
易道已南矣，清風今尚寒。山人空再拜，不識漢衣冠。
盤門向南起，城裏百花洲。洲邊隠客住，道是顧虎頭。
朝向南洲行，暮向南洲宿。不釣亦不泛，愛看南洲緑。
西風忽然起，木落波粼粼。水渾魚不定，宵來愁殺人。
春烟楊柳暗，秋露芙蕖鮮。慎莫生宿莽，沙鷗不得眠。
首出群山內，晴窗幾處看。不因風雨折，開檻滿溪寒。
飛來天竺遠，山秀已含春。不遇名僧識，千年豈有神。
相傳有五馬，曾此立踟躇。人愛使君好，換鵝非俗書。
皎皎冰壺里，天寒六月風。水仙來往處，三島忽相通。
東崗人不識，野寺在樵漁。落葉年年滿，春風爲掃除。
杳杳孤峰上，寒陰带遠城。不知山下雨，奎斗自分明。
昨日采蓮者，雙雙橋畔新。舊花今不見，喜見似花人。
白雲出山去，摇曳或西東。人住白雲下，安然心已空。
萬頃田間雨，多從頂上生。野人猶不足，常擬鑿爲平。
不見泉來穴，沙平落細聲。夜高寒月漾，銀漢太分明。
突兀臨飛鳥，溪僧慣往來。雲山多樂處，且入小天臺。
六月千里旱，偷泉心亦卑。不煩山老祝，神物久無思。
靜久波濤散，溪深涌亂絲。悠悠山下客，將見水停時。
石下有靈骨，千年生玉芝。山神每藏護，不使世人知。
分從幽顯隔，豈謂有佳期。寧辭重重別，所歎去何之。
昔辭懷後會，今別便終天。新悲與舊恨，千古閉窮泉。
後期杳無約，前恨已相尋。別路無行信，何因得寄心。
誰是杏園主，一枝臨古岐。從傷早春意，乞取欲開枝。
月華冷于霜，水白已成路。飛鳥靜不鳴，羽毛紛可數。
錦幛兩邊橫，遮掩侍娘行。遣郎鋪簟席，相並拜親情。
三日入廚下，洗手作羹湯。未諳姑食性，先遣小姑嘗。
何處不相思，中天照徹時。昌期逢聖主，月桂長新枝。
夢見關山候，愁聞風雨時。羈人新蕩樣，月影下波遲。
遊人凡氣盡，歷歷是神仙。但恐神仙去，獨留冰雪天。
心與鷗俱白，琴將鶴共彈。忽聞松子落，微聽水流潺。
無計留月住，孤城絕域看。居延擊刁斗，閨夢到城難。
秋氣變人天，煙雲勝昨年。能教肌骨換，人似鶴翩躚。
七山如北斗，城鎖幾重重。斗口在何處，正當華蓋峰。
幾見月當頭，況逢此夜秋。憂勤不問夜，宵旿喚窮愁。
悠然已更樂，知是鼎中餘。有海尚可往，慎毋重見漁。
出門日已晚，棹短路何長。頼有風相送，荷花十里香。
白雲今不去，惆悵昔人非。葉落風前響，猶疑踏雪歸。
雲引踏青客，尋山西出城。始知圖畫上，今日有人行。
夏日紅相照，天晴塢自開。襄陽多稚子，摘贈故人來。
萍實祗如斗，練江都熨開。水清當自鑑，無爲濯纓來。
我有駿馬圖，持附君裝畔。伯樂既上天，留與何人看。
開門望長川，薄暮見漁者。借問白頭翁，垂綸幾年也。
石徑生光怪，傳流瑪瑙坡。天人曾布地，此物至今多。
昔日巖棲處，松花落草根。瓦中匪是我，棺槨任乾坤。
去驂嘶別路，歸櫂隱寒洲。江臯木葉下，應想故城秋。
古人悔歸遲，三徑隨刈藁。有客近家園，芙蓉樹樹好。
岌岌青松外，安知鳥翼孤。寒猿三叫罷，便是蜀州圖。
亂煙籠碧砌，飛月向南端。寂寂離亭掩，江山此夜寒。
乍見衣薪者，秋都慘不號。低頭弗敢問，何忍復登高。
歲旱須神物，皆疑石有名。卧龍今不起，長負澤邊情。
江上風煙積，山幽雲霧多。送君南浦外，還望將如何。
桂軺雖不駐，蘭筵幸未開。林塘風月賞，還待故人來。
霜華淨天末，霧色籠江際。客子常畏人，何爲久留滯。
遙習古人語，酒酣讀書騷。長懷康濟念，閉戶即登高。
青松愁絕澗，日夜白猿吟。掌握多相就，安知世上心。
龜趺結苔髮，虯松長鱗鬣。寂寞丘壟平，秋蟲吊寒月。
小徑偏宜草，空庭不厭花。平生詩與酒，自得會仙家。
亂竹開三徑，飛花滿四鄰。從來揚子宅，別有尚玄人。
風筵調桂軫，月徑引藤杯。直當花院裏，書齋望曉開。
澎湃神水爭，蕭條淮泗橫。如何安若命，且莫問莊生。
裊裊雲中路，滄浪四面開。詩人吟不得，喚作小蓬萊。
涕泣誰家兒，白馬來何處。不識阿母墳，三匝墳前樹。
雲間征思斷，月下歸愁切。鴻雁西南飛，如何故人別。
朝朝翠山下，夜夜蒼江曲。復此遙相思，清尊湛芳綠。
滁州不種馬，千里稻田枯。空坐两太僕，勞勞付笑歌。
太平雲外客，行采老山中。莫嘆秋霜早，君看世上楓。
一蹶隕平蕪，神靈爲汝道。下有思子人，上有傷心草。
寂寞庵前草，春深鹿自耕。老僧垂白髪，山下不知名。
負土即舊塋，招提開法雨。誰知青蓮花，結子中心苦。
泇河幾百里，天下皆道斯。邳嶧煩供憶，移郵設捕司。
詩魂躔斗壁，醉力撼蓬萊。剖山無鵲印，傾廄盡龍媒。
石田亦可耕，願人行好事。輿中聊自吟，田父荷杖至。
細細沙痕落，流金在井泉。山人邀我飲，化骨共爲仙。
田父如何說，中情慨以慷。下車入其室，舉手賀年康。
鳥外無行迹，寒林引薜蘿。山中僧已老，不信雪霜多。
年康不可失，遺秉寡婦攘。及此召業戶，官家蠲逋糧。
寂寥千古事，今日有誰登。落日雲間合，空中露幾層。
子粒何可得，買牛築道傍。鄰人且協貸，處處熟黃糧。
日落遊人散，山寒起樹聲。玲瓏石上穴，處處有雲生。
鄰人不貸牛，一荒連坐九。同我婦子饁，出入互相友。
生死歸殊俗，君王命妾來。莫令青塚草，生近李陵臺。
日氣層層秀，連山萬丈孤。崔嵬天上影，一半入江湖。
一昨懸車後，蹉跎又五年。常書乞米帖，猶費買花錢。
舉善甲期會，鑿城計戶口。所在置沼池，積水良可久。
昔日林間興，風流謝客兒。春山花又發，不見屐來時。
磊落終休矣，艱難晚見之。罔知當世事，殊悔少年時。
守衛勿准狀，軍牢勿下鄉。指揮戒私斂，牧夫急賢良。
寂寂綠巖畔，相期無數人。不知康樂後，池草幾回春。
自古有治亂，誰家無是非。曉牀聽鄰語，瑣瑣訴寒饑。
百善至儀真，金湯亘千里。勤將此法行，田畯至止喜。
零落雪霜後，猶含千載春。一株化爲石，誰是種時人。
爲客彈長鋏，短衣。奈何年不肯，五過古來希。
漢主自臨河，金錢曷足數。人人皆抱薪，誰識徙薪苦。
春秋踰致仕，南北粗知名。有客來相問，如何不治生。
倒影入寒塘，青青映垂柳。回頭見青山，形影俱何有。
百年樵斧外，留得挂寒猿。不奈西溪水，流香出洞門。
落木包生意，來鴻定去期。如何蕭瑟氣，有許楚臣悲。
乍見釣魚人，時逢斫草婦。崎嶇小徑行，大道如莽蕪。
杳杳璧沉水，亭亭珠在淵。落潮流不去，還向定中圓。
不寐常攲枕，無言獨倚樓。江淹猶匪恨，庾信始爲愁。
色陰長带雨，疑是白雲根。欲問東巡事，今猶不敢言。
會昌湖上客，今已化爲塵。一束青芻奠，空思如玉人。
涌金春色晚，吹落碧桃花。一片何人得，流經十萬家。
昔日巢居客，今爲天上仙。文章流海內，几杖葬山前。
日月巖前鳥，秋來不復聞。達人今已化，名繫此山雲。
伊誰同歲晚，懷抱向君開。烟雨閟芳信，望君來不來。
愛日經簷煖，游蜂撲紙窗。吾生豈拘束，一笑俯濤江。
饑雀啄芳蕾，蠹苔侵碧枝。是中渾不較，刻畫未嫌時。
千年白鹿地，今有佛樓臺。昨日到山下，啣花猶出來。
此塢久無色，何年朝太真。曉耕雲下路，猶恐是仙民。
曠野多風雪，陽和一點通。不應歌兕虎，吾道豈其窮。
落日愁飛雨，雲中一綫明。西湖將盡處，忽見大江橫。
經年一會面，危坐擁寒灰。絕勝對餘子，一朝來百回。
左右盼江湖，游人憩半途。山高步步上，何用歎崎嶇。
一徑過寒竹，所知三兩僧。自憐入山淺，孤立本無朋。
佛心隨處見，層出更分明。不用催燈火，天高月自生。
衣冠仁義少，敢忽嶺邊人。亦恐修榮達，行歌自負薪。
海榕樹倒出，皮幹亦輪囷。或問壽幾許，千年爲一春。
野鳥久不去，清風長近人。山間豈有曆，祇見四時春。
身在圖畫中，不知身是畫。還欵境中人，遙向郡樓拜。
塞虜常爲敵，邊風已報秋。平生多志氣，箭底覓封侯。
河海英雄色，使君一席收。最難得佳客，月舞為人留。
遠戍功名薄，幽閨年貌傷。妝成對春樹，不語淚千行。
形影一朝別，煙波千里分。君看望君處，祗是起行雲。
啼鶯綠樹深，語燕雕梁晚。不省出門行，沙場知近遠。
洞房今夜月，如練復如霜。爲照離人恨，亭亭到曉光。
太守供調笑，所悲在古昔。敬亭與響山，同醉不同室。
江外蘆芽老，城中柳絮飛。春風猶幾日，誰與濯征衣。
飲酒不相知，相知安在哉。傳呼君太侈，忘卻故人來。
老身何可病，客舍只宜晴。曉鼎催煎藥，窗間又雨聲。
蘿月轉松色，水流無停川。胸懷憶耆舊，佳句倩誰傳。
想歸歸未得，悔醉醉還頻。不料湓江上，題詩送晚春。
劍戟帶霜雪，客星似水間。歌殘席已散，秋葉滿空山。
春老魚苗動，江肥雪水來。大孤山下路，何日泛舟迴。
愁人未成眠，明月呼不起。一雁叫長天，暌孤示如此。
十載干戈後，辛勤蒔牡丹。豈知身是客，借與別人看。
近尋陶彭澤，遠者將何之。寂寞音書斷，今朝憶故知。
宮殿生秋草，君王恩幸疎。那堪聞鳳吹，門外度金輿。
怪來妝閣閉，朝下不相迎。總向春園裏，花間笑語聲。
相看不忍發，慘淡暮潮平。語罷更攜手，月明洲渚生。
重重風日透，花氣滿池塘。誰把紅雲比，紅雲無此香。
謝公何所憶，白日看雲眠。忽夢惠連弟，遂得春草篇。
山杪一泉迸，俯窺臨日崖。明珠不待拾，自濺入人來。
前後坐亭上，飲水皆自持。其間賢太守，誰復畏人知。
嵗嵗隨陽計，秋風三尺蘆。上林光景好，不見子卿書。
春山雨新沐，掩靄結濃緑。一葉金芙蓉，粲粲迎朝旭。
漁舟何所至，兩兩鏡光中。沿洄泝春漲，更喜天無風。
江亭小於艇，松子落滿頂。盡日無人來，流水抱虚影。
晴陽破嵐暝，水色當春和。如何異人境，而有樵者歌。
隔塢有絶壁，蘿扉對山開。客子何為者，能入深山來。
蒼幘滃沈霧，白氎垂虚泉。歸帆信流水，萬襟同澹然。
夕漏起遙恨，蟲響亂秋陰。反覆相思字，中有故人心。
馬卿猶有壁，漁父自無家。想子今何處，扁舟隱荻花。
林中觀易罷，溪上對鷗閑。楚俗饒辭客，何人最往還。
老豈堪從仕，窮應不爲詩。死生元有命，病亦莫求醫。
袍絮無堪換，柴錢久未還。有人來問字，賒酒醉花間。
一夜好風吹，新花一萬枝。風前調玉管，花下簇金羈。
閶闔春風起，蓬萊雪水消。相將折楊柳，爭取最長條。
我欲培修竹，新添笋幾根。徘徊看不已，愛惜似兒孫。
孤心眠夜雪，滿眼是秋沙。萬里猶防塞，三年不見家。
却望冰河闊，前登雪嶺高。征人幾多在，又擬戰臨洮。
胡風千里驚，漢月五更明。縱有還家夢，猶聞出塞聲。
暮雪連青海，陰霞覆白山。可憐班定遠，生入玉門關。
綺席春眠覺，紗窗曉望迷。朦朧殘夢裏，猶自在遼西。
欲跨羸驂去，江村訪酒家。杖頭無阿堵，肯聽錦囊賒。
靜院幽花馥，空庭皓月明。春寒夜更好，未有一蟲鳴。
索文僧送紙，賭酒客爭棋。定要全無事，何由更有詩。
索果嬌兒怒，胹羹老僕頑。欲嗔仍復笑，掩卷看南山。
淡虀淘大麥，甘酪薦含桃。風調誰優劣，田家似頗高。
落日採薇歸，蕭蕭兩布衣。爾來人采少，春雨長頑肥。
靈巖好箇景，鑿得不成山。人自要頭白，山頭也會斑。
老來經節臘，樂事甚悠悠。不及兒童日，都盧不解愁。
竹弟謝石兄，清風非所任。隨分有蕭瑟，實無堅重心。
遍索天地間，彼此最癡癖。主人幸未來，與君爲莫逆。
蘭蘭是小草，不怕郎君駡。願得隨君行，暫到嵩山下。
草木有麟鳳，衆中分等流。終然浪題品，麟鳳自知不。
芒芒北邙山，高墳盡無主。惟有石麒麟，相向立秋雨。
林暗草驚風，將軍夜引弓。平明尋白羽，沒在石稜中。
月黑雁飛高，單于夜遁逃。欲將輕騎逐，大雪滿弓刀。
野幕敞瓊筵，羌戎賀勞旋。醉和金甲舞，雷鼓動山川。
調箭又呼鷹，俱聞出世能。奔狐將迸雉，掃盡古丘陵。
亭亭七葉貴，蕩蕩一隅清。他日題麟閣，唯應獨不名。
虹橋千步廊，半在水中央。天子方清暑，宮娃起夜妝。
辭輦復當熊，傾心奉六宮。君王若看貌，甘在衆妃中。
皇仁覃八荒，虞網解三靣。小鳥深山中，獨宿不驚眄。
三杯暖寒酒，一榻竹亭前。爲愛梅花月，終宵不肯眠。
庭搖北風柳，院繞南溟禽。累宿恩方重，窮秋嘆不深。
齒落傷情久，心驚健忘頻。蝸廬經歲客，蠶市異鄉人。
率怕人言謹，閑宜酒韻高。山林若無慮，名利不難逃。
新霽田園處，夕陽禾黍明。沙邨平見水，深巷有鷗聲。
御禮徵奇策，人心注盛時。從來留振滯，只待濟臨危。
畫梲文垂藻，蠲災意已傳。哲人思厭勝，東井刻荷蓮。
十年深隱地，一雨太平心。匣澀休看劒，窗明復上琴。
明時那棄置，多病自遲留。疎磬和吟斷，殘燈照臥幽。
衰鬢閑生少，丹梯望覺危。松須依石長，鶴不傍人卑。
落葉頻驚鹿，連峰欲映鵰。此生詩病苦，此病更蕭條。
旅思又驚夏，庭前長小松。遠峰生貴氣，殘月斂衰容。
林鳥頻窺靜，家人亦笑慵。舊居留穩枕，歸臥聽秋鐘。
華宇知難保，燒來又却修。只應巢燕惜，未必主人留。
幽鳥穿籬去，鄰翁採藥回。雲從潭底出，花向佛前開。
楚岫接鄉思，茫茫歸路迷。更堪斑竹驛，初聽鷓鴣啼。
湖上山如故，湖邊客總非。容堂今不見，凉夜草螢飛。
流芳能幾日，惆悵又聞蟬。行在多新貴，幽棲獨長年。
世事嘗艱險，僧居慣寂寥。美香聞夜合，清景見寅朝。
湖上山如畫，何人解見山。此心無一事，盡日捲簾間。
肌細分紅脉，香濃破紫苞。無因留得翫，爭忍折來拋。
色變鶯雛長，竿齊笋籜垂。白頭身偶在，清夏景還移。
蜀妓輕成妙，吳娃狎共纖。晚妝留拜月，卷上水精簾。
獨步荒郊暮，沉思遠墅幽。平生多少事，彈指一時休。
掩謗知迎吠，欺心見強顏。有名人易困，無契債難還。
暑濕深山雨，荒居破屋燈。此生無懺處，此去作高僧。
不須頻悵望，且喜脫喧囂。亦有終焉意，陂南看稻苗。
樓帶猨吟迥，庭容鶴舞寬。書因閱畫，封藥偶和丹。
宴罷論詩久，亭高拜表頻。岸香蕃舶月，洲色海煙春。
驛步堤縈閣，軍城鼓振橋。鷗和湖鴈下，雪隔嶺梅飄。
帶雪南山道，和鐘北闕明。太平當共賀，開化喝來聲。
舴艋猨偷上，蜻蜓燕競飛。樵香燒桂子，苔濕挂莎衣。
溪漲漁家近，煙收鳥道高。松花飄可惜，睡裏灑離騷。
小蝶爾何競，追飛不憚勞。遠教羣雀見，寧悟禍梯高。
莫話傷心事，投春滿鬢霜。殷勤共尊酒，今歲只殘陽。
王侯多第宅，草滿玉闌干。縱有春光在，人誰看牡丹。
夜泊青山下，江空不受塵。只看波底月，便是謫仙人。
一從得玉旨，勒馬幽燕起。河北與河南，一萬五千里。
寂寂空山裏，春和草自芳。隔溪人不見，髣髴喚劉郎。
水木隂森處，茅堂四五間。主人容直造，擕手看青山。
有圃城東偏，石梁度幽徑。隠然見東城，不見東山勝。
秋氣著林麓，蕭條門户閒。兒童拾松子，日暮不知還。
楚雲夢瀟湘，衞水歌淇澳。呉城有竹田，亦有人如玉。
積雪斷山路，柴扉晝不開。明朝稍晴霽，先看屋東梅。
南渡通西湖，晩多漁艇宿。人家深樹中，青煙起茅屋。
汲溪灌桑樹，葉多蠶亦稠。衣被盡天下，美哉真此洲。
何處適餘興，尋師談道經。隔橋雲滿屋，鐘磬晩泠泠。
隴上閲耕罷，北牎清臥風。豳詩讀未了，夢已見周公。
老鶴愛雲栖，石洞自天鑿。秋風時一聲，飛雲散寥廓。
葉間綴朱實，實落綠成隂。一步還一摘，不知苔徑深。
曲池如曲江，水清花可憐。池上木芙蓉，紅映池中蓮。
日暮風雨惡，咫尺不可去。危橋下馬過，猶勝無橋處。
緑樹蔭重灘，平疇繞故山。一犁春雨足，萬事不相關。
不到西湖上，于今二十年。相逢多白髪，山色只如前。
敲火然青竹，磨刀割素鱗。江湖真樂事，輸與洞庭人。
畫船入西湖，風光正春暮。指點兩峰雲，先尋岳王墓。
泉流古松下，松影流不去。時方望雲霓，誰留卧龍住。
孤笛横秋江，一聲山月白。蘆花起天風，蕭瑟溪南北。
銀河天上來，不復上天去。千載乘槎人，應迷問津處。
偶來坐松下，愛此流泉聲。雲山隔遙浦，悠然空復情。
春色將歸去，江南草正新。南風亦何意，偏腦欲歸人。
芳洲草青青，雲水半吞吐。前船已過湖，還聽後船櫓。
雙翼錦褷，花間任爾棲。春來自多雨，日暮不煩啼。
茶香鄰酒國，知味各稱仙。何日攜茶具，雲山共我泉。
日日花枝上，新聲變轉嬌。何如逐鳴鳯，天上協簫韶。
于畫見書法，蕭然無滯情。君看片石畔，叢竹忽生生。
清晨戒童子，竹户不須開。昨夜東風惡，蒼苔有落梅。
暑雨過不盡，斜陽穿濕雲。雷聲近還逺，隠隠隔江聞。
庭樹誰教種，無端惱客情。昨宵牕外雨，一半是渠聲。
偶艤北來櫂，淮隂聽晩鐘。明朝渡江去，秋浦采芙蓉。
無事盆池畔，吹萍看藕秧。金魚前歳放，長得許来長。
家住萬山中，雲峰翠幾重。東山朝日出，望見海霞紅。
種花種長春，君子有深意。願得堂上人，紅顔亦如是。
凢花皆可愛，萱草更忘憂。未必真能爾，聊將慰逺遊。
一雙垂翅鶴，數首解嘲文。總是迂閑物，爭堪伴相君。
老去才難盡，秋天憶射雕。白鷗波浩蕩，寒水不成潮。
海内知名士，如公復幾人。千秋一拭淚，鼓柂視青旻。
衆老憂添歲，余衰喜入春。年開第七秩，屈指幾多人。
三杯藍尾酒，一楪膠牙餳。除却崔常侍，無人共我爭。
今朝吳與洛，相憶一欣然。夢得君知否，俱過本命年。
同歲崔何在，同年杜又無。應無藏避處，只有且歡娛。
長夜君先去，殘年我幾何。秋風滿衫淚，泉下故人多。
世上強欺弱，人間醉勝醒。自君拋我去，此語更誰聽。
小娃撐小艇，偷採白蓮迴。不解藏踪跡，浮萍一道開。
世事從頭數，時機觸眼奇。山靈莫留客，大厦要人枝。
天公富萬有，秋事不曾貧。靜閲歲時信，動觀天地仁。
山色醉痕邊，溪聲客枕前。山溪元自舊，人已別經年。
越女爲驅虜，朝來攬鏡慵。欲梳新墮馬，忍。
薊北雨連曉，江南定若何。還應碧牎裏，燈影暗銀荷。
唐人春深題，用韻工車斜。逐逐語言去，誰歟真識花。
臨川數落花，康節愛花謝。若作榮悴觀，此特花之下。
曾訪郊原春，靜觀煙雨妝。因物得良晤，諒非昔如棠。
夜景湛虛明，浩然無與京。如今蘇氏婦，但指聖人清。
三更端正月，皎亮直瑶京。客問心之體，無言對太清。
霽月光湓浦，吟風歸洛京。迥無纖靄翳，千古識真清。
晴輕風憗凍，寒重日生煙。謾道中和節，天顔正愀然。
毋謂支山險，此山能幾何。崎嶔十年夢，知歷幾蹉跎。
田間逢醉尉，人道誤誰何。世路日杲杲，冥行宜見呵。
賸喜向前坡，人情奈怯何。君今高著步，直與陟嶒峨。
松柏不受彫，此亦易知耳。須看竹有筠，與松相表裏。
士非耕釣者，而從蓑笠翁。人生貴適志，莘渭亦時中。
懷人得清晤，此樂浩無期。剡谿興盡返，未喻伐木詩。
外物羈縶人，無退亦無遂。愧彼自由身，朝發夕予至。
銀杯側西風，羅襦不禁冷。空江月落時，想象孤鴻影。
鏤出容刀飾，親逢巧笑難。日中騷客佩，爭奈即闌干。
江上秋聲起，從來浪得名。逆風猶挂席，若不會凡情。
閑騎小步馬，獨遶萬年枝。盡日看花足，君王自不知。
玉枕寐不足，宮花空觸簷。梁間燕不睡，應怪夜明簾。
懸石嵌青空，下臨湘江水。中宵明月來，照見青鸞尾。
半邏鶯滿樹，新年人獨還。落花逐流水，共到茱萸灣。
雁還空渚在，人去落潮翻。臨水獨揮手，殘陽歸掩門。
狎鳥攜稚子，釣魚終老身。殷勤囑歸客，莫話桃源人。
渺渺戍煙孤，茫茫塞草枯。隴頭那用閉，萬里不防胡。
絕漠大軍還，平沙獨戍閑。空留一片石，萬古在燕山。
龔生來過我，極意論先天。自得環中趣，無言已十年。
沉香帖閣柱，金縷畫門楣。回首降旛下，已見黍離離。
三人出眢井，一身登檻車。朱門漫臨水，不可見鱸魚。
唐不過李仙，宋不過蘇子。此泉來高處，亦復聊爾耳。
輕飛不假風，輕落不委地。撩亂舞晴空，發人無限思。
晴天闇闇雪，來送青春暮。無意似多情，千家萬家去。
新雨蕉葉大，雲根生晝陰。只此可永日，何必絃鳴琴。
門前洛陽道，門裏桃花路。塵土與煙霞，其間十餘步。
簿領乃俗士，清談信古風。吾觀蘇令綽，朱墨一何工。
世途多禮數，鵬鷃各逍遙。何事陶彭澤，拋官爲折腰。
草草臨池墨，蕭蕭落葉風。高情不可見，悵望越江東。
越江千里鏡，越嶺四時雪。中有逍遙人，夜深觀水月。
嘶馬立未還，行舟路將轉。江頭瞑色深，揮袖依稀見。
寶匣從此閑，朱弦誰復調。祗應隨玉樹，同向土中銷。
畫裏瞻尼父，庭前卽杏壇。春風吹綠樹，真作泗濵看。
流水閶門外，秋風吹柳條。從來送客處，今日自魂銷。
橫渠復古心，紙上聊云爾。我畫我中庭，亦復横渠紙。
兩樹分紅白，同然見復心。開花還結子，吾道古猶今。
月殿移椒壁，天花代舜華。唯餘采香徑，一帶繞山斜。
秋菊有黃花，有朱亦有素。靖節醉東籬，為識花心故。
今日好南風，商旅相催發。沙頭檣竿上，始見春江闊。
萬古水中山，一峯山下石。古貌獨蒼然，不受風濤蝕。
石鐘以聲名，無聲安取此。風水月明中，我憶東坡子。
苦熱思高眺，王孫勝有樓。城隂連塔影，山月入溪流。
祛暑方靜坐，茶來清我心。銅槃小泉石，緑樹一堂深。
雲根翳金英，零露雜芳草。憶昨南山行，相逢正秋曉。
久不聞山歌，南風五月多。牧童呼伴侣，吹笛下西坡。
王郎東使年，金緋照雲海。餘輝賁園芳，歲晩猶采采。
久不聞水歌，溪上夜如何。一聲長復短，隱隠度烟波。
有物能生風，如雲起太空。颯然凉似水，人在玉堂中。
看竹不問主，聽松還對僧。山中春欲暮，此興復誰曾。
與客講虛中，明月照我懷。懷中亦有月，元從天上來。
手弄朱絲絃，音從太古傳。山中無和者，幽澗落寒泉。
謝客不謝詩，謝詩應太俗。笑舞老萊衣，高歌對慈竹。
君因賞月來，賞心不賞月。一夜冉涇船，千古王猷雪。
夢裏詩情逺，閒中筆力長。雲邱本孤絶，更愛竹風凉。
秋雨山僧病，經旬我不來。夜來來老圃，報我桂花開。
湖上初逢地，城中再會年。白頭今老矣，青眼故依然。
祀夏功何薄，尊周義不成。淒涼庾信賦，千載共傷情。
社後辭巢燕，霜前別蔕蓬。願爲蝴蝶夢，飛去覓關中。
盧郎老益清，正似雪中竹。嵗寒林下游，還許王猷續。
雷雨過前溪，竹色猶黯慘。泥中有龍孫，戢戢露頭頷。
風吹楚雲去，一半在君山。帝子不可見，江空聞珮環。
知向遼東去，由來幾許愁。破顏君莫怪，嬌小不禁羞。
淚盡珊瑚枕，魂銷玳瑁牀。羅衣不忍著，羞見繡鴛鴦。
君去期花時，花時君不至。簷前雙燕飛，落妾相思淚。
空閨滅燭後，羅幌獨眠時。淚盡腸欲斷，心知人不知。
秋風一夜至，吹盡後庭花。莫作經時別，西鄰是宋家。
獨自披衣坐，更深月露寒。隔簾腸欲斷，爭敢下堦看。
昨夜裙帶解，今朝蟢子飛。鉛華不可棄，莫是藁砧歸。
萬里行人至，深閨夜未眠。雙眉燈下埽，不待鏡臺前。
樓上吹簫罷，閨中刺繡闌。佳期不可見，盡日淚潺潺。
凌晨步東林，滿地散珩瑀。舉頭見朝陽，傍有青鸞舞。
巵江海蛟，母子悲。，征詩。
積潤通千里，推誠奠一巵。回飆經畫壁，忽似偃雲旗。
春雪正紛紛，荒山晝掩門。羨君筋力健，策杖過前村。
仁心均動植，風化正邦家。福慶方駢集，靈符尚辟邪。
中興雖帝業，內治本陰功。天下供榮養，方知福報崇。
周室興王業，堯圖授聖人。誰知皆內助，功德古無倫。
心境俱清浄，能令五月凉。芬香隨處有，不待沐蘭湯。
乾坤皆數五，日月正符同。但仰重離照，難名厚載功。
寶殿名康壽，皇心在祝延。願從重五日，更閲萬千年。
外物雖無累，誠心每在民。薰風能解慍，亦足助堯仁。
火德方居夏，端符帝運亨。化工初不宰，繼照付重明。
水殿風來細，槐庭日度遲。聖心無外累，動息自隨時。
道大光今古，功成付聖明。超然羣物表，但見四時行。
和樂天申節，雍容物外身。羣生蒙長養，誰復識堯仁。
漏轉銅壺永，風來玉殿清。天申佳節近，比屋盡歡聲。
鐵爪玉龍鱗，紅冠不染塵。五更纔報曉，驚動世間人。
本是扶犁客，隨緣漫作官。故山應念我，薇蕨已闌干。
直指嶺頭路，寧論幾日回。尋春有消息，寄我一枝梅。
聖德臨尊極，民心戴至仁。喜逢重午節，共祝萬年春。
永日雖祥鬰，風生殿閣凉。聖心非獨樂，均施徧多方。
雨暘皆應節，和氣滿平疇。欲識天顔喜，農家麥有秋。
晚入應真理，經行尚未回。房中無俗物，林下有青苔。
河伯憐嬌態，馮夷要姝妓。寄言遊戲人，莫弄黃河水。
嶺北芭蕉樹，雖多不著花。嶺南花且實，香者在龍牙。
東望何悠悠，西來晝夜流。歲月既如此，爲心那不愁。
瘦似篁初筍，纖如月一彎。青皮開白肉，香在齒牙間。
衆香多以氣，鼻聞口不知。香蕉香在味，入酒也相宜。
浮雲本無心，人心逐雲去。更作歸雲堂，雲歸竟何處。
水墨饒生氣，簩亦自風。未能三尺節，聲入八音中。
往事空求佛，當年誤買鄰。悠悠思舐犢，烟雨暗松筠。
侵牀綠意多，過牖松花落。草堂一編詩，送客不下閣。
竹陰清入骨，消得此閑行。不待鋤蒼蘚，頻來徑自成。
得股肱賢明，能以奇用兵。何事傷客情，何人歸帝京。
雄名垂竹帛，荒陵壓阡陌。終古更何聞，悲風入松栢。
自倚能歌日，先皇掌上憐。新聲何處唱，腸斷李延年。
割雲石棱銛，纏藤松骨槁。少華且未登，昌黎應絕倒。
高人厌斋纷，不肯楼平地。木末敞轩窗，吒此超然意。
青冥風露淒，玉笙浮縹緲。石蘚蝕秋花，蘿月淡清曉。
以我鼻端氣，觀此石間風。理固未易辨，妙處要相同。
樹借看書影，蟬供隠几聲。人稀忘屋小，地凈覺凉生。
三年望東林，幾日又當别。盈盈谷水波，一葦誰共折。
溪蓴牽紫絲，念子良已乆。不在秋風前，不在秋風後。
寒瓜削成菹，入眼猶自緑。借問長安兒，此味還知不。
澤國有幽人，城中稀復見。曾觀論史書，吾黨有靦面。
龍宫帶明湖，倒影疑可掇。何當酌清泠，一洗塵中渴。
祗園數峯碧，不易布地金。誰續菱谿記，為公傳此心。
公欲空萬有，誰哉記三生。結習知未斷，斯文獨鍾情。
長谷水千頃，青天月一輪。有塵飛不到，何處却生塵。
桃枝堪辟惡，爆竹好驚眠。歌舞留今夕，猶言惜舊年。
黃花宜泛酒，青嶽好登高。稽首明廷內，心爲天下勞。
菊酒攜山客，萸囊繫牧童。路疑隨大隗，心似問鴻蒙。
九日重陽數，三秋萬實成。時來謁軒后，罷去坐蓬瀛。
晚節歡重九，高山上五千。醉中知遇聖，夢裏見尋仙。
萬里投荒裔，來時不見親。一朝成白首，看取報家人。
粉蘂粘妝簏，金花竭翠條。夜臺無戲伴，魂影向誰嬌。
舊亭紅粉閣，宿處白雲關。春日雙飛去，秋風獨不還。
舞席沾殘粉，歌梁委舊塵。獨傷窗裏月，不見帳中人。
下調無人睬，高心又被瞋。不知時俗意，教我若爲人。
入市非求利，過朝不爲名。有時隨俗物，相伴且營營。
張生長安居，日聽車音響。他年乗斑輪，車音想非想。
茅許仙蹤在，煙霞一境清。夷希何許叩，松徑月空明。
欲問當年事，耕人都不知。空餘堤上柳，依舊自垂絲。
亭伯去安在，李陵降未歸。愁容變海色，短服改胡衣。
談笑三軍却，交游七貴疎。仍留一隻箭，未射魯連書。
寒蔭竹梢雲，清分稻畦水。無令鷗鷺知，驚散菰蒲雨。
湖闊數千里，湖光搖碧山。湖西正有月，獨送李膺還。
水入北湖去，舟從南浦回。遙看鵲山轉，却似送人來。
船上齊橈樂，湖心泛月歸。白鷗閑不去，爭拂酒筵飛。
剗却君山好，平鋪湘水流。巴陵無限酒，醉殺洞庭秋。
我今攜謝妓，長嘯絕人羣。欲報東山客，開關掃白雲。
吳兒多白皙，好爲蕩舟劇。賣眼擲春心，折花調行客。
耶溪採蓮女，見客櫂歌迴。笑入荷花去，佯羞不出來。
東陽素足女，會稽素舸郎。相看月未墮，白地斷肝腸。
鏡湖水如月，耶溪女似雪。新妝蕩新波，光景兩奇絕。
窈窕東北峰，到眼佳有餘。行人日攀緣，豈知供我娛。
截斷浙東雲，朝昏變奇狀。平生採芝心，復此一惆悵。
入谷但杳冥，欲忘人寰近。煙霞誰與娛，煩君賦招隠。
看雲已堪眠，待月兼宜坐。誰令作棋局，却使蒼苔破。
山鳥戛曙烟，扶桑掛初日。巖棲學仙侶，應試餐霞術。
石壁倚蒼峭，香蓀濕蒙茸。聞名九歌裏，識面此山中。
前浮芙蓉翠，後汎石耳雲。君欲竟幽討，絕壁更一捫。
昭崖泫泉液，勃勃上雲氣。未遂朝宗願，先有爲霖意。
雪瀑下平地，便作人間去。石潭如有情，少遣潺湲住。
數點廬峰雪，吹入沖陶雲。山靈定驚怪，佳景被子分。
蒼然隔塵世，正對幽人家。絕宜疏雨餘，斜陽點寒鴉。
雲深行欲迷，但逐樵夫去。遥聞雞犬聲，人家在何處。
人世紛喧囂，空山自茅棟。煩君固扃鐍，保此曲肱夢。
朅來雪矼頭，眼隨林麓轉。意定衆境生，一笑前峰遠。
斷石倚枯柳，古色凝空青。落日借猿坐，清晨同鶴登。
到家花正發，别路夢先知。月落西湖上，何人共賦詩。
莫使兒輩覺，從渠青紫紛。馬前金罷亞，鳥外玉奫淪。
此地曾三宿，重來尚眼明。寒泉髙岸下，還似昔時清。
西山入拄頰，終带板綬累。悠悠軒中人，心閑得真趣。
小住復顛狂，泊我空灘外。聽汝吾弗嗔，汝寧亦知愧。
狂風利劍戟，火龍困屠宰。莫起落紅愁，生意浩雲海。
醉妃索南內，玉奴斃東昏。所以觀物心，皇皇妙無門。
穉綠茁兒拳，老紅面百摺。詩壇更伏波，令我逢敵怯。
天運自消息，詩人費平章。何花春不紅，何草冬不黄。
樵採徒爲禁，英威豈得從。定知路蟻，不畏水中龍。
早已逃俗類，從今始清絕。皎皎不可侵，如看海月。
草色侵書綠，依山多得陰。月高猿挂樹，驚起夜棲禽。
相期不我會，天上嫁張碩。琅風凝矞雲，輪囷倚空碧。
秋景今宵半，天高月倍明。南樓誰宴賞，絲竹奏清聲。
好山吾亦愛，知子鍾情處。鬱鬱横空雲，中有王裒樹。
川遊不停息，雨集有滿除。卓哉鄹魯叟，即茲驗功夫。
圓魄上寒空，皆言四海同。安知千里外，不有雨兼風。
山堂有何觀，四時互興歇。萬物隨天根，東生復西滅。
散髮避炎暑，炎暑苦相尋。云何對大賓，不見汗沾襟。
澤氣蒸前山，起自膚寸微。競看千丈瀑，不悟片雲飛。
水月皆內景，入秋倍清暉。世無善觀者，滔滔吾誰歸。
松竹貫寒暑，而梅時往來。不知姤復意，隨人謾徨徊。
莫作谿流看，天命無窮已。詩人若知得，千古可坐致。
過樓還繞井，入戸更深深。老可觀書巻，惟應照我心。
隱隱復悠悠，蟲鳴早應秋。夜凉人未寢，草露濕堦頭。
菜以甜為姓，應須老圃知。苦心誰氏子，更道饉如飴。
此根眞可咬，不用問康侯。鼎鼐非君事，徒能白相頭。
簇簇繁纓色，誰敎媚早秋。省臣今白首，還憶浙中樓。
絡緯復絡緯，一虫還一虫。年年聲不斷，未了禦寒功。
天風一夜霜，蕭然見秋野。蘭蕙化為茅，亦有不化者。
秋菊有黄花，萬古長如此。誰知栗里風，却勝南陽水。
山川雪糢糊，明視明如月。高秋夜氣清，猶懐廣寒闕。
汲水洗石牀，上有唐時字。不用太兮明，恐損莓苔翠。
石上聽松聲，松化石不老。移石就新松，新松數人抱。
新雨長安道，行行愛好山。美人何處也，騎馬又空還。
剝啄應松聲，客去僧未起。僧病一春過，老却山中杞。
山風吹雨霽，藉草對鄰僧。回首淹留地，白雲知幾層。
削壁皴斧痕，下有洞如屋。積鐵不知年，時許莓苔綠。
江漢雲重阻，秋風白髪多。相思不相見，木落洞庭波。
老節曾相倚，虛心幾歲寒。九龍山下夢，夜夜楚江干。
陳榻事巳陳，不用再三瀆。君去閉山齋，歲寒兩竿竹。
君如蜀山人，我愧程叔子。徃來皆可書，山中無野史。
點點易未了，山中年復年。期君弄春水，早渡越江船。
鹿洞本無洞，鵞湖亦無湖。勿謂吾臺小，中涵太極圖。
溪上有梅花，歲寒心不老。不見履齋翁，山中幾春草。
微月生西嶺，淸光日漸多。直從圓處滿，試問夜如何。
萬玉栽非易，千金買更難。題詩問東老，須向歲寒看。
夜夜待月明，每被浮雲苦。今夜天無雲，月明本如古。
月從東海來，待月吟正苦。素娥本無心，不管人今古。
本是丁香樹，春條結始生。玉作彈碁局，中心亦不平。
嘉瓜引蔓長，碧玉冰寒漿。東陵雖五色，不忍值牙香。
柳枝井上蟠，蓮葉浦中乾。錦鱗與繡羽，水陸有傷殘。
畫屏繡步障，物物自成雙。如何湖上望，只是見鴛鴦。
冬老繁華盡，山深雪滿林。瀟然茅屋下，千古嵗寒心。
剩結茱萸枝，多擘秋蓮的。獨自有波光，綵囊盛不得。
天以行故健，火以宿故壯。卓哉主一翁，挈我洙泗上。
西山抱孤潔，淇水凝寒綠。古來長安道，多少閒草木。
我行半天下，夢不到南谷。健讀諸老詩，劃見真面目。
水非石之鑽，索非木之鋸。一日復一日，會有豁時處。
膏雨炯晨沐，和風照春睡。誰與驗其機，蔡軒一腴字。
學有盧前愧，居鄰孟氏芳。此夕添嘉話，雙尊過短牆。
積雨限來往，空齋真臥游。窓中望佳樹，正爾屋西頭。
美酒餉不辭，古調髙難和。莫補牆頭缺，且放鴟夷過。
有酒呼牆送，此意殊不惡。渠將聖者清，冐彼賢人濁。
林居事幽討，長誦敬齋箴。客至論今古，時興策勵心。
賦詩兼酌酒，顧我豈能豪。味君辭意美，終日醉醇醪。
石泉作溪山，信意復信手。知音者後谿，興在梁溪口。
梅花本幽貞，月下更竒絶。推篷何處舟，孤山夜來雪。
陽城居晉鄙，薫德幾千人。我亦山林乆，觀泉愧我巾。
涓涓山下水，日夜逰從東。策杖臨流者，曾聞説聖功。
有美道鄉孫，學道如學海。海水即吾泉，山下眞源在。
歸養荷天恩，孔訓聞自少。不敏請事斯，如聞提耳詔。
一堂容萬巻，長憶鶴翁詩。高閣日増崇，老至不自知。
客退解冠裳，坐我北軒下。我銘揭西楹，時時一瞻顧。
先民遞傳恭，惟一益親切。齋居誦新銘，敬對不敢褻。
吾庭有嘉樹，種自容春翁。百年益封殖，人歌召南風。
齋前壘石臺，臺有八卦象。山中點易時，如坐兹臺上。
滋蘭自騷人，香草以比德。九畹如井田，惟馨亦充塞。
蓮有君子德，愛多知者鮮。凈植起香風，汚泥任淺深。
觀蓮憶濂翁，因得風月趣。忽然光霽生，乃在過橋處。
新竹依舊徑，竹長徑益深。青春白晝永，愛爾君子心。
石出東野山，其形各有似。如冕復如圭，堂名稱曾侍。
坡翁愛兹石，銘在蓮花盆。吾以種菖蒲，珍重如前聞。
梁溪深十尋，湛峴高萬武。我作李公祠，春秋薦牲酤。
七池流且匯，一水猶在山。縈廻忽成文，至此將下田。
亂石衝徑來，徒杠接石砌。拔斷謝遊人，水淺人猶揭。
石磴穿雲上，懸崖自此升。誰言風可御，須信氣堪乗。
何處靜而清，蒙泉出山下。觀物本無心，一原窮萬化。
兀坐山亭下，悠然海上天。歸墟無盡藏，須記始流年。
夢中得嘉名，卅載乃斯宇。珍重病餘身，優游荷天予。
風來松有聲，洒洒當左个。我吟本無心，松亦何心和。
新栽竹數竿，竿竿挺蒼玉。我歌竹和之，歩轉闌干曲。
出山如在山，名齋敢忘本。鑑裏看靑天，不爲泥沙混。
有象本通玄，義不在句讀。道人坐高臺，忘言對蒼岫。
滴滴出石間，初疑松上露。點易日有程，還應周天度。
天涯一歸客，海内兩知音。萬古泉聲在，應知此老心。
吾道方施行，懷之不勝巻。故物穴名山，虹光起遐睠。
東南海一隅，天闕勤望眼。登拜想氤氳，殿上香爐篆。
紅酒桃花色，東風吹更鮮。將情來舊宅，送喜入新年。
淸泉白石子，置之古銅簋。泉出此山中，石來漢江水。
兩峯瀉寒泉，石菴得意筆。懸之堂西偏，白日風蕭瑟。
淨掃席間地，周旋僅函丈。矮几置中央，坐愛罏烟上。
楛槎種菖蒲，盆水半欲没。露珠上葉稍，愛爾仙靈物。
客愁看柳色，日日逐春長。憑送湘流水，綿綿入帝鄉。
朱宮紫貝闕，一旦作沙洲。八月還平在，魚蝦不用愁。
見面知何益，聞名憶轉深。拳攣荷葉子，未得展蓮心。
欲摘不得摘，如看波上花。若敎親玉樹，情願作蒹葭。
門路穿茶焙，房門映竹煙。會須隨鹿女，乞火到窗前。
不是求心印，都緣愛綠珠。何須同泰寺，然後始爲奴。
既爲金界客，任改淨人名。願掃琉璃地，燒香過一生。
素腕撩金索，輕紅約翠紗。不如欄下水，終日見桃花。
第一龍宮女，相憐是阿誰。好魚輸獺盡，白鷺鎮長飢。
見說靈州戰，沙中血未乾。將軍日告急，走馬向長安。
小艇臨江岸，綸竿只漫垂。無魚亦歸去，不到雨來時。
思家千里夢，戀闕萬重心。欲去頻囘首，煙霏滿上林。
岸添山雨闊，帆送曉風輕。利涉從兹始，遙遙思帝京。
雲生岱岳頂，秀結魯城隂。仰止嗟環轍，千秋萬古心。
奔流形道體，絶壁見神功。去去吾休也，危途一夢中。
綸釣貧難忍，王侯貴不終。江邊有行客，歸興十分濃。
自有兩山來，幾人此經過。青山黙無語，識人知最多。
攜將雙鳳團，來試九龍脉。臨流啜花磁，更憶長安客。
倚櫂虹橋下，凉風吹葛巾。家山看漸近，魚鳥自相親。
扁舟下三泖，試拂舊綸竿。鱸魚三尺雪，飛上水精盤。
田園正收穫，行李忽在門。此樂不可說，令人勞夢魂。
江碧鳥逾白，山青花欲燃。今春看又過，何日是歸年。
藹藹花蘂亂，飛飛蜂蝶多。幽棲身懶動，客至欲如何。
鑿井交椶葉，開渠斷竹根。扁舟輕褭纜，小徑曲通村。
急雨捎溪足，斜暉轉樹腰。隔巢黃鳥竝，翻藻白魚跳。
舍下笋穿壁，庭中藤刺簷。地晴絲冉冉，江白草纖纖。
江動月移石，溪虛雲傍花。鳥棲知故道，帆過宿誰家。
釣艇收緡盡，昏鴉接翅歸。月生初學扇，雲細不成衣。
萬國尚防寇，故園今若何。昔歸相識少，早已戰場多。
身覺省郎在，家須農事歸。年深荒草徑，老恐失柴扉。
金絲鏤箭鏃，皂尾製旗竿。一自風塵起，猶嗟行路難。
胡虜何曾盛，干戈不肯休。閭閻聽小子，談話覓封侯。
貞觀銅牙弩，開元錦獸張。花門小前好，此物棄沙場。
今日翔麟馬，先宜駕鼓車。無勞問河北，諸將覺榮華。
任轉江淮粟，休添苑囿兵。由來貔虎士，不滿鳳皇城。
江上亦秋色，火雲終不移。巫山猶錦樹，南國且黃鸝。
每恨陶彭澤，無錢對菊花。如今九日至，自覺酒須賒。
病減詩仍拙，吟多意有餘。莫看江總老，猶被賞時魚。
水檻溫江口，茅堂石筍西。移船先主廟，洗藥浣沙溪。
設道春來好，狂風大放顛。吹花隨水去，飜却釣魚船。
獨立西風裏，蕭然自不堪。是誰増客思，呼作望江南。
太常寫竹時，相向四君子。懸之白玉堂，葉葉清風起。
水色饒湘浦，灘聲怯建溪。淚流迴月上，可得更猿啼。
庭夜酣紅杏，牆陰染碧苔。吟翁醉未醒，啼鳥去還來。
朱絃莫余和，落指空琅然。天風遠送將，去作碧巖泉。
又望前村里，深溪快渡槎。牛羊半山塢，鷄犬幾人家。
雷雨千峰過，乾坤萬里清。天街一囘望，無限古今情。
隴底嗟長別，流襟一動君。何言幽咽所，更作死生分。
平分從滿篋，醉擲任成堆。恰莫持千萬，明明買禍胎。
誰在嫖姚幕，能教霹靂車。至今思禿尾，無以代寒葅。
未得同虀杵，何時減藥囊。莫言天帝醉，秦暴不靈長。
但服鐶剛子，兼吟曲素詞。須知臣漢客，還見布龍兒。
神燭光華麗，靈祛羽翼生。已傳餐玉粒，猶自買雲英。
破檗供朝爨，須憐是苦辛。曉天窺落宿，誰識獨醒人。
旦日思雙屨，明時願早諧。丹青傳四瀆，難寫是秋懷。
聞道更新幟，多應廢舊旗。征衣無伴擣，獨處自然悲。
夜共瀟湘月，朝連巫峽雲。烟愁賈太傅，雨泣屈平君。
斯道在人心，如蚌藏圓珠。散作明月光，斂則止水虛。
江上草莖枯，莖枯葉復焦。那堪芳意盡，夜夜沒寒潮。
耳根聽不歇，滴滴冷於秋。疑是山翁醉，巖前枕瀑流。
似厭栖寒菊，翩翩占晚陽。愁人如見此，應下淚千行。
我琴未弦時，渾然心與耳。自從識開指，反爲琴所使。
清風千古曲，雪澗敲寒玉。誰能繼此音，蒼梧泣脩竹。
人在白雲處，舟在清溪曲。不聞欸乃聲，但見山水緑。
丛林凝雪时，琼花耀长路。忽忽来羲和，依然见枯树。
佳人负红颜，家在白茅渚。独怜形影时，东风一延伫。
不见郎君到，但见塞鸿归。鸿归知妾意，故向楼前飞。
野色山千里，香风水半池。小亭无一事，白日苦催诗。
静极气如响，流芳月下闲。仰天发长啸，宿鸟堕林间。
当时虎符臣，千载羊裘友。试看元勋台，何似山祠久。
寒碧不盈掬，山花欲盈筐。同侪好相待，从容采其芳。
寄书向知己，不解作家音。男儿铁石志，总是报君心。
背郭千峯起，涵空一水泓。風帆人共遠，潮嶼歲重耕。
送窮窮不去，相泥欲何爲。今日官家宅，淹留又幾時。
古人皆恨別，此別恨消魂。只是空相送，年年不出門。
狂胡初款塞，飞诏出云中。自古绥戎策，应难此日同。
王者原无外，残黎莫隐忧。已闻兵马诏，相继下深秋。
日落煙水黯，驪珠色豈昏。寒光射萬里，霜縞遍千門。
玉魄東方開，嫦娥逐影來。洗心兼滌目，怳若遊春臺。
清波滔碧天，烏藏黯黮連。二儀不辨處，忽吐清光圓。
挾纊非真纊，分衣是假衣。從今貔武士，不憚戍金微。
水畔幡竿險，分符得異恩。潮回波似鏡，聊以寄君身。
何處最悲辛，長亭臨古津。往來舟檝路，前後別離人。
誰謂三才貴，余觀萬化同。心虛嫌蠹食，年老怯狂風。
樹合秋聲滿，村荒暮景閒。虹收仍白雨，雲動忽青山。
云护千峰起，烟消百顷开。夫容映秋水，不减美人才。
愛重八九月，登高上下樓。林紅雲白處，寒瀨泊漁舟。
空愛長生術，不是長生人。今日洛川別，可惜洞中春。
隱約開暘谷，坐看雲氣升。地神如獻秀，一色露山稜。
丈室十一尺，閩山數百層。春風近梅柳，臘水漫溝塍。
流鶯拂繡羽，二月上林期。待雪銷金禁，銜花向玉墀。
春來半月度，俗忌一朝閑。不酌他鄉酒，無堪對楚山。
蘭階兔月斜，銀燭半含花。自憐長夜客，泉路以爲家。
斑多筒簟冷，髮少角冠清。避暑長林下，寒蟬又有聲。
倒打錢塘郭，長驅白浪花。吞吳休得也，輸却五千家。
晚泊長江口，寒沙白似霜。年光流不盡，東去水聲長。
贈枕猶香澤，啼衣尚淚痕。玉顏霄漢裏，空有往來魂。
江曲全縈楚，雲飛半自秦。峴山回首望，如別故關人。
楚岸雲空合，楚城人不來。只今誰善舞，莫恨發陽臺。
行背青山郭，吟當白露秋。風流無屈宋，空詠古荆州。
晚來漁父喜，罾重欲收遲。恐有長江使，金錢願贖龜。
去指龍沙路，徒懸象闕心。夜涼無遠夢，不爲偶聞砧。
好日當秋半，層波動旅腸。已行千里外，誰與共秋光。
夜江清未曉，徒惜月光沈。不是因行樂，堪傷老大心。
翳日多喬木，維舟取束薪。靜聽江叟語，俱是厭兵人。
箭漏日初短，汀煙草未衰。雨餘雖更綠，不是采蘋時。
渚邊新雁下，舟上獨淒涼。俱是南來客，憐君綴一行。
牽路沿江狹，沙崩岸不平。盡知行處險，誰肯載時輕。
雲密連江暗，風斜著物鳴。一杯真戰將，笑爾作愁兵。
柳拂斜開路，籬邊數戶村。可能還有意，不掩向江門。
憔悴異靈均，非讒作逐臣。如逢漁父問，未是獨醒人。
水涵秋色靜，雲帶夕陽高。詩癖非吾病，何妨吮短毫。
登舟非古岸，還似阻西陵。箕伯無多少，回頭詎不能。
帆翅初張處，雲鵬怒翼同。莫愁千里路，自有到來風。
秋雲久無雨，江燕社猶飛。却笑舟中客，今年未得歸。
佳節雖逢菊，浮生正似萍。故山何處望，荒岸小長亭。
行到楚江岸，蒼茫人正迷。秖知秦塞遠，格磔鷓鴣啼。
月下江流靜，村荒人語稀。鷺鷥雖有伴，仍共影雙飛。
斗轉月未落，舟行夜已深。有村知不遠，風便數聲砧。
櫂驚沙鳥迅，飛濺夕陽波。不顧魚多處，應防一目羅。
漸覺江天遠，難逢故國書。可能無往事，空食鼎中魚。
岸草連荒色，村聲樂稔年。晚晴初穫稻，閑却采蓮船。
灘淺爭遊鷺，江清易見魚。怪來吟未足，秋物欠紅蕖。
蛩響依莎草，螢飛透水煙。夜涼誰詠史，空泊運租船。
睡穩葉舟輕，風微浪不驚。任君蘆葦岸，終夜動秋聲。
自念平生意，曾期一郡符。豈知因謫宦，斑鬢入江湖。
煙渚復煙渚，畫屏休畫屏。引愁天末去，數點暮山青。
水天涼夜月，不是惜清光。好物隨人祕，秦淮憶建康。
古來多思客，搖落恨江潭。今日秋風至，蕭疎獨沔南。
暎竹疑村好，穿蘆覺渚幽。漸安無曠土，薑芋當農收。
秋風動客心，寂寂不成吟。飛上危檣立，啼烏報好音。
見底高秋水，開懷萬里天。旅吟還有伴，沙柳數枝蟬。
九日自佳節，扁舟無一杯。曹園舊尊酒，戲馬憶高臺。
兵火有餘燼，貧村纔數家。無人爭曉渡，殘月下寒沙。
渚禽菱芡足，不向稻粱爭。靜宿涼灣月，應無失侶聲。
渺渺望天涯，清漣浸赤霞。難逢星漢使，烏鵲日乘槎。
土曠深耕少，江平遠釣多。生平皆棄本，金革竟如何。
海月非常物，等閑不可尋。披沙應有地，淺處定無金。
風晚冷颼颼，蘆花已白頭。舊來紅葉寺，堪憶玉京秋。
吳疆連楚甸，楚俗異吳鄉。漫把尊中物，無人啄蟹筐。
岸綠野煙遠，江紅斜照微。撐開小漁艇，應到月明歸。
雨餘江始漲，漾漾見流薪。曾歎河中木，斯言憶古人。
葉舟維夏口，煙野獨行時。不見頭陀寺，空懷幼婦碑。
晚泊武昌岸，津亭疎柳風。數株曾手植，好事憶陶公。
近戍離金落，孤岑望火門。唯將知命意，瀟灑向乾坤。
叢菊生堤上，此花長後時。有人還採掇，何必在春期。
堤壞漏江水，地坳成野塘。晚荷人不折，留取作秋香。
左宦終何路，攄懷亦自寬。襞牋嘲白鷺，無意喻梟鸞。
樓空人不歸，雲似去時衣。黃鶴無心下，長應笑令威。
白帝朝驚浪，潯陽暮暎雲。等閑生險易，世路秖如君。
風雨正甘寢，雲霓忽晚晴。放歌雖自遣，一歲又崢嶸。
靜看秋江水，風微浪漸平。人間馳競處，塵土自波成。
風勁帆方疾，風回櫂却遲。較量人世事，不校一毫釐。
咫尺愁風雨，匡廬不可登。秖疑雲霧窟，猶有六朝僧。
幽思正遲遲，沙邊濯弄時。自憐非博物，猶未識鳧葵。
曾有煙波客，能歌西塞山。落帆唯待月，一釣紫菱灣。
千頃水紋細，一拳嵐影孤。君山寒樹綠，曾過洞庭湖。
光闊重湖水，低斜遠雁行。未曾無興詠，多謝沈東陽。
晚菊繞江壘，忽如開古屏。莫言時節過，白日有餘馨。
日落長亭晚，山門步障青。可憐無酒分，處處有旗亭。
江草何多思，冬青尚滿洲。誰能驚鵩鳥，作賦爲沙鷗。
身世比行舟，無風亦暫休。敢言終破浪，唯願穩乘流。
數畝蒼苔石，煙濛鶴卵洲。定因詞客遇，名字始風流。
興閑停桂楫，路好過松門。不負佳山水，還開酒一尊。
幽懷念煙水，長恨隔龍沙。今日滕王閣，分明見落霞。
短楫休敲桂，孤根自駐萍。自憐非劒氣，空向斗牛星。
江流何渺渺，懷古獨依依。漁父非賢者，蘆中但有磯。
高浪如銀屋，江風一發時。筆端降太白，才大語終奇。
細竹漁家路，晴陽看結繒。喜來邀客坐，分與折腰菱。
幸有煙波興，寧辭筆硯勞。緣情無怨刺，却似反離騷。
平湖五百里，江水想通波。不奈扁舟去，其如決計何。
數峯雲斷處，去岸暎高山。身到韋江日，猶應未得閑。
一灣斜照水，三版順風船。未敢相邀約，勞生秖自憐。
江雨正霏微，江村晚渡稀。何曾妨釣艇，更待得魚歸。
沙上獨行時，高吟到楚詞。難將垂岸蓼，盈把當江蘺。
新野舊樓名，潯陽勝賞情。照人長一色，江月共淒清。
願飲西江水，那吟北渚愁。莫敎留滯跡，遠比蔡昭侯。
潯陽江畔菊，應似古來秋。爲問幽棲客，吟時得酒不。
高峯有佳號，千尺倚寒松。若使鑪煙在，猶應爲上公。
萬木已清霜，江邊村事忙。故溪黃稻熟，一夜夢中香。
楚水苦縈迴，征帆落又開。可緣非直路，却有好風來。
遠謫歲時晏，暮江風雨寒。仍愁繫舟處，驚夢近長灘。
霧雲疎有葉，雨浪細無花一作聲。穩放扁舟去，江天自有涯一作程。
潤色非東里，官曹更建章。宦遊難自定，來喚櫂船郎。
山雨夜來漲，喜魚跳滿江。岸沙平欲盡，垂蓼入船窗。
不識相如渴，徒吟子美詩。江清惟獨看，心外更誰知。
輕雲未撲霜，樹杪橘初黃。行是知名物，過風過水香。
風好來無陣，雲開去有踪。釣歌無遠近，應喜罷艨艟。
垂露晚猶濃，清風不易逢。涉江雖已晚，高樹搴芙蓉。
舟航依浦定，星斗滿江寒。若比陰霾日，何妨夜未闌。
景夕殘霞落，秋寒細雨晴。短纓何用濯，舟在月中行。
櫓慢生輕浪，帆虛帶白雲。客船雖狹小，容得瘦將軍。
秋寒鷹隼健，逐雀下雲空。知是江湖客，無心擊塞鴻。
遠岸無行樹，經霜有伴紅。停船搜好句，題葉贈江楓。
數逢雲斷處，去岸映高山。身到章江日，應猶未得閑。
湖口分江水，東流獨有情。常時好風物，誰伴謝宣城。
銀牀梧葉下，便覺漏聲長。露砌蛩吟切，那憐白苧涼。
河圖天地數，五與十居中。所拱中一點，心爲八位宗。
天地有定位，地天陽泰三。更於通氣處，細認澤山咸。
乾坤坎離位，元會運世篇。三百六十歲，才似一周年。
樓頭桃李疎，池上芙蓉落。織錦猶未成，蛩聲入羅幕。
少年襄陽地，來往襄陽城。城中輕薄子，知妾解秦箏。
一葉舟中宿，風高浪亦高。回頭人世事，真覺細如毛。
欲剪宜春字，春寒入剪刀。遼陽在何處，莫望寄征袍。
望帝城中住，春宵血沁花。何鄉真萬里，還憶夢中家。
下渚多風浪，蓮舟漸覺稀。那能不相待，獨自逆潮歸。
三江潮水急，五湖風浪湧。由來花性輕，莫畏蓮舟重。
手推嘔啞車，朝朝暮暮耕。未曾分得穀，空得老農名。
東西是長江，南北是官道。牛羊不戀山，只戀山中草。
阿嬌生漢宮，西施住南國。專房莫相妒，各自有顏色。
檳榔自無柯，椰葉自無陰。常羨庭邊竹，生笋高於林。
明月在天上，流光遍草萊。平生一樽酒，思與故人開。
明月耿清夜，亂蛩啼草根。幽人渾未寢，獨自倚柴門。
光棲山自安，雨過雲將澥。心上即時求，人間無處買。
猗蘭幽人操，緑竹君子德。夭夭彼棘心，胡為乆吾側。
縈風送臘回，生意遍陳荄。似織如絲處，春從裏許來。
劇孟不知名，千金買寶劍。出入平津邸，自言嬌且豔。
繡幕珊瑚鉤，春開翡翠樓。深情不肯道，嬌倚鈿箜篌。
氤氳帳裏香，薄薄睡時妝。長吁解羅帶，怯見上空牀。
青青水中蒲，長在水中居。寄語浮萍草，相隨我不如。
青青水中蒲，葉短不出水。婦人不下堂，行子在萬里。
晃日金英动，牵风翠带浮。何能常对此，忘却杞人忧。
秋宴群芳歇，东篱独有花。敢云持晚节，不解斗繁华。
道士牛已至，仙家鳥亦來。骨爲神不朽，眼向故人開。
勞魴蓮渚內，汗馬火旂間。平生血誠盡，不獨左輪殷。
已見池盡墨，誰言突不黔。漆身恩未報，貂裘弊豈嫌。
玉管傾杯樂，春園鬬草情。野花無限意，處處逐人行。
聞道中山酒，一杯千日醒。黃鶯似傳語，勸酒太叮嚀。
紅袂歌聲起，因君始得聞。黃昏小垂手，與我駐浮雲。
相勸醉年華，莫醒春日斜。春風宛陵道，萬里晉陽花。
碧綠草縈堤，紅藍花滿溪。願君常踐蹋，莫使暗萋萋。
萋萋巫峽雲，楚客莫留恩。歲久晉陽道，誰能向太原。
歲酒勸屠蘇，楚聲山鷓鴣。春風入君意，千日不須臾。
不信長相憶，擡頭問取天。風吹荷葉動，無夜不搖蓮。
簳蠟爲紅燭，情知不自由。細絲斜結網，爭奈眼相鉤。
黠虜猶違命，烽煙直北愁。却教嚴譴妾，不敢向松州。
從來天廄種，不受俗鞿韁。錦韉黃金勒，蹄驕道路長。
君住孤山下，煙深夜徑長。轅門渡綠水，遊苑遶垂楊。
一箇冬青樹，鶯聲日日來。屋西偏婭姹，應是綠雲堆。
清貞表獨立，半蕊便風流。信有魁天下，羣芳未轉頭。
採桑知蠶饑，投梭惜夜遲。誰誇羅綺叢，新畫學月眉。
一陣春風起，依然故舊情。牆根霜下草，吾與汝更生。
蒼蒼煙霽塔，了了月明山。坐久忽不見，濛濛杳杳間。
一笛西風急，寒江欲二更。渡頭人影寂，浩月送歸程。
高詠三秋夜，飛鴻和遠音。悠然樂無極，山月照幽林。
朝日城南路，旌旗照綠蕪。使君何處去，桑下覓羅敷。
事與年俱往，情將分共深。莫驚容鬢改，只是舊時心。
暫別勞相送，佳期願莫違。朱顏不須老，留取待郎歸。
拂匣收珠佩，迴燈拭薄妝。莫嫌春夜短，匹似楚襄王。
小舫行乘月，高齋臥看山。退公聊自足，爭敢望長閑。
跂石仍臨水，披襟復挂冠。機心忘未得，棊局與魚竿。
細韻風中遠，寒青雪後濃。繁陰堪避雨，効用待東封。
碧草垂低岸，東風起細波。橫汾從遊宴，何謝到天河。
昨朝纔解凍，今日又開花。帝力無人識，誰知玩物華。
細麗披金彩，氛氳散遠馨。汎杯頻奉賜，緣解制頹齡。
厭踐冰霜域，嗟爲邊塞人。思從漠南獵，一見漢家塵。
聞有南河信，傳言殺畫師。始知君念重，更肯惜蛾眉。
青樓含日光，綠池起風色。贈子同心花，殷勤此何極。
辟惡茱萸囊，延年菊花酒。與子結綢繆，丹心此何有。
半抹紅花滿，山城物色新。樓臺三界曉，花鳥萬家春。
野船春浪急，煙柳夕陽低。流水南還北，行人東又西。
閶闔城南夜，澄鮮一望中。可憐臺上路，舉步是蟾宮。
西北朝宗派，東南合踏潮。長風隨入夜，吹作雪翻飄。
羣峯超絕處，特自起孤高。卓地青筠管，抽天碧兔毫。
天池方半畝，半畝盡荷花。借問荷花主，蓬萊是主家。
垂紳初瀝瀝，漱玉乍玲玲。山色驚人目，泉流足我聽。
柳暗溪橋路，雲封古洞門。牧童村外笛，驅犢下黃昏。
優遊雲外山，縹緲翠微間。煙鎖深松暗，花開春日閑。
半落酴醿雪，微舒芍藥丹。薰風交割近，特地更春寒。
慧遠無此冠，修靜無此巾。此巾要亦有，無此漉酒人。
擘石鬬雷霆，蛟乎爾怒。會當捲銀河，凌空瀉甘澍。
朝泛蒼浪水，暮歸鸚鵡洲。一絲抛下處，牽動海天秋。
腳踏千峯雪，肩擔萬里雲。斜陽歸去路，挑入燧人村。
身處茅茨陋，天開綠野寬。因天分地利，春雨一犁寒。
無言淺笑時，夢嫋東風裏。一笑月籠虛，再笑春生水。
目斷羊腸險，身騎牛背安。夕陽芳草外，短笛數聲寒。
藉蘭香不歇，藕斷絲難折。寄語遠道人，回頭看明月。
朝吾一笭箵，夕吾一觳觫。詩腸其殷雷，此事底須卜。
東坡真天人，落筆蓬萊宮。何如赤壁笛，一鶴橫秋風。
拳石以爲山，勺水以爲池。我觀於世間，何者非兒嬉。
歸來遽云出，既出又歸來。自處苟如此，淵明安在哉。
寧與厓下人，烟雨耕犖确。讀書亦何爲，謹勿累吾角。
入林不厭深，避世不厭獨。倦飛鳥知還，毋憚下喬木。
相從文字盟，不與如此酒。他日有移文，毋令猿鶴受。
駕鶴歸三島，騎麟入九霄。祗應明月夜，來此坐吹簫。
匪書誰與稽，匪竹誰與居。以書造竹所，俯仰千載餘。
綵勝黄金縷，青絲白玉盤。內家迎淑節，先奉太皇歡。
北內風光別，僊家日月閑。紫皇天下養，金母住人間。
柳色侵宮瓦，花陰覆綺疏。鵲爐煙馥郁，賸閲妙乘書。
御服齊官獻，生衣暴室供。金箱初進入，一一耀黄封。
日轂過亭午，金徒緩報衙。邇英催晚講，分賜壑源茶。
邊頭傳吉語，井絡報平安。今歲端辰別，慈顔一笑歡。
綵縷新纏臂，靈符穩插釵。承平多舊事，閑教小宮娃。
夕宿猶疎雨，昕朝覩大明。重光符景貺，熈事慶昇平。
鳴鑾回紫禁，步玉捧宸旒。肆眚遵虞典，歡傳十二州。
月照窗炯炯，蟲鳴室幽幽。策杖柴門曉，菰蒲半沼秋。
火中寒暑退，造物其猶醵。老身不繭蠶，清夜獨警鶴。
老蟾明孤心，凉飈蘇病骨。保此中夜存，微陽有毫髮。
庭草無言綠，林花取意紅。因之酌茅柴，招喚西鄰翁。
林下人歸少，君歸不待年。能令兩蜀士，歎甚二疏賢。
清嫌冰麝俗，淡學池鵝黄。情知不是蠟，風定有餘香。
少婦織新絲，人來不下機。斜陽過茅屋，郎亦採樵歸。
登覽多清興，衣襟有白雲。松風不知際，仙籟坐中聞。
泉水秋浮艇，荒陂暮聽蟬。登瀛從此路，出守已衰年。
淮天秋日下，水國晚涼中。舟子趨程意，軒軒欲貫虹。
誰人築短牆，橫絕擁吾堂。不作新亭檻，幽花為誰香。
明月入我池，皎皎鋪紵縞。何日變成緇太玄吾懶草。
誰能鋪白簟，永日臥朱橋。樹影欄邊轉，波光版底搖。
東鄰多白楊，夜作雨聲急。窗下獨無眠，秋蟲見燈入。
流水照朱欄，浮萍亂明鑑。誰見檻上人，無言觀物泛。
汧流入城郭，斖斖渡千家。不見雙池水，長漂十里花。
田田抗朝陽，節節臥春水。平鋪亂萍葉，屢動報魚子。
湖上移魚子，初生不畏人。自從識鉤餌，欲見更無因。
花好長患稀，花多信佳否。未有四十枝，枝枝大如斗。
爭開不待葉，密綴欲無條。傍沼人窺鑑，驚魚水濺橋。
不及梨英軟，應慚梅萼紅。西園有千葉，淡佇更纖穠。
開花送餘寒，結子及新火。關中幸無梅，汝強充鼎和。
霜降紅梨熟，柔柯已不勝。未嘗蠲夏渴，長見助春冰。
居人幾番老，棗樹未成槎。汝長才堪軸，吾歸已及瓜。
獨遶櫻桃樹，酒醒喉肺乾。莫除枝上露，從向口中漙。
風流意不盡，獨自送殘芳。色作裙腰染，名隨酒盞狂。
自昔為神樹，空聞蜩鵙鳴。社公煩見輟，為爾致羊羹。
采擷殊未厭，忽然已成陰。蟬鳴看不見，鶴立赴還深。
強致南山樹，來經渭水灘。生成未有意，鴉鵲莫相干。
依依古松子，鬱鬱綠毛身。每長須成節，明年漸庇人。
今年手自栽，問我何年去他年我復來，搖落傷人意。
子心月其明，子術星之數。爲月詰衆星，不知何以故。
吾聞開十牖，不及一戶明。泰宇有天光，八荒盡夷庚。
誰謂江湖居，而為虎豹宅焚山豈不能，愛此千竿碧。
絕艷生殊域，芳年入內庭。誰知金屋寵，只是信丹青。
幾歲後宮塵，今朝絕國春。君王重恩信，不欲遣他人。
極目胡沙滿，傷心漢月圓。一生埋沒恨，長入四條弦。
軒窗曉吹清，枕簟晴光冷。亭上逍遥人，滿身摇水影。
逼簾呈素艷，入座薦清香。何以陪暑飲，對之飛玉觴。
曉靄滋花色，晴輝發水光。何人露新纈，不管著秋霜。
積水自淵淵，來源常汩汩。岸上翠衣禽，對人時一沒。
紫蓋嫩貼水，玉梢長刺沙。避風紅出沒，驚雨綠交加。
溪光摇玉璧，雲影漏金盤。誰此伴高興，畫橋憑曲欄。
深深鄭真谷，小小焦先廬。借問貯何物，滿床皆隠書。
無時來見襲，有地更臨高。坐客清談起，紛紛落麈毛。
畫箔褰何礙，珍叢發已圓。願公皆遍賞，莫爲一隅偏。
挼風誇晚態，垂雨怯春寒。爲問題芳意，同誰倚畫欄。
水似珠璫入，池如玉磬開。臨流唯自適，魚鳥莫相猜。
微稜生海角，圓魄到天心。共上唯佳客，無容照俗襟。
合棟交生角，回欄互引牙。由來因地勢，不是故尖斜。
繚繞穿紅萼，斕斑踏紫苔。誰將錦步障，端爲使君開。
玉笋齊抽日，金釭競列時。自然俱可愛，莫放畫簾垂。
米鹽辭劇務，宮觀得清資。自取閑官樂，爭教俗客知。
將何寫幽意，有此古桐聲。爲問好彈處，誰來聽蟹行。
身閑無可奈，惟此度晨昏。與客正爭局，聞誰休叩門。
縑緗羅几格，無限有奇書。想在中間坐，渾如獺祭魚。
試品齋中畫，曾無第二流。頑礓與亂篠，應挂在當頭。
日光明駘蕩，天氣暖氤氳。草木遍庭檻，清香朝暮聞。
清飈動蕭瑟，翠樾減婆娑。却愛夜來月，滿窗寒影多。
鐵石枝梢勁，冰霜節目圓。凈摇風苒苒，閑映月娟娟。
翠羽攢何密，青丸綴實繁。誰知人與木，俱是太清孫。
寒溜日涓涓，縈紆小檻前。不知明月下，誰與弄潺湲。
未老先求退，題庵乃自呼。有才須進用，能保此名無。
凈居都葺了，餘地蓋斯堂。不用栽萱草，無憂可得忘。
蛙鳴青草泊，蟬噪垂楊浦。吾行亦偶然，及此新過雨。
鳥樂忘置罦，魚樂忘鉤餌。何必擇所安，滔滔天下是。
煙火動村落，晨光尚熹微。田園處處好，淵明胡不歸。
我行無疾徐，輕楫信溶漾。船留村市鬧，閘發寒波漲。
舟人苦炎熱，宿此喬木灣。清月未及上，黑雲如頹山。
萬竅號地籟，衝風散天池。喧豗瞬息間，還掛斗與箕。
潁水非漢水，亦作蒲萄綠。恨無襄陽兒，令唱銅鞮曲。
勿謂閑花草，色成各有宜。君看桃與李，未是歲寒姿。
天地育萬物，物物遂其生。何須强分別，不若兩忘情。
我詩雖云拙，心平聲韻和。年來煩惱盡，古井無由波。
垂釣與施食，乃是兩般心。莫作魯人意，公張取百金。
鳧鷗兩閑暇，知我無機心。躍淵宜自在，直莫上鈎金。
鷺影兼秋靜，蟬聲帶晚涼。陂長留積水，川闊盡斜陽。
瘦竹藤斜挂，叢花草亂生。林高風有態，苔滑水無聲。
川迥楓林散，山深竹港幽。疏煙沈去鳥，落日送歸牛。
故人已為土，衰鬢亦驚秋。猶喜孤山下，相逢說舊遊。
東臯或巾車，西園亦飛蓋。以我方古人，兩脚大自在。
山險者夷之，梯以石齒齒。於間遂成臺，有梅適堪倚。
山林有灌木，其大可蔽牛。蘚石眠清陰，坐間天地秋。
若以雪見我，以林爲吾家。君其非詩人，不能識梅花。
竹逕轉西麓，山花能白紅。要知造物心，政在無言中。
鍾乳三千兩，胡椒八百斛。笑殺山中人，破紙塞故屋。
烟低一片春，留與貧受用。阿連自能詩，吾衰不復夢。
佳日春酣酣，一色錦步障。誰知山中人，如此富貴相。
子盍觀於泉，遇險維其止。流行非所知，一寒清到底。
鑿空爲此名，忽已落衆口。聊結一間茅，承當作厓叟。
秋風新飯香，蔬亦美可茹。寧知世有人，萬錢無下筯。
茗盌漱藜莧，詩腸許堅頑。是間可無我，不可無此山。
鷗鷺之與侶，竹石之與居。子虛亡是公，付之渴相如。
苔寒兩不借，對面寧爾勞。欲語二三子，卑之毋甚高。
愛之不我疎，狎則不我親。山耶其竹歟，君子哉若人。
吾儕磊塊胸，所見不相遠。借我竹外山，一榻供晝偃。
烟霏日夕佳，隠固勝於顯。孰從而詩之，要亦山一蹇。
終南有捷徑，澗恧而林羞。其人豈其山，寧勿相累不。
老子可林壑，諸公自烟霄。緬懷歸耕歸，底用招隠招。
玉虹橫吾腰，金貂直吾首。寧知千載名，不如一杯酒。
事有俄頃間，遺臭及萬代。吾觀於斯人，不過一字愛。
周有說愛蓮，陶有詩愛菊。吾居則誰與，其諸子猷竹。
秋雲七尺藤，夜雨一卷書。寂寞空山人，微此誰與居。
吾心如鐵石，命則薄於紙。藉口見古人，則亦頼有此。
彭殤同此軀，顔跖同此心。哀哉宇宙間，羣生政林林。
吾猶金在冶，惟冶者所甄。謹毋出光怪，夜半號龍泉。
襄蜀莽萬里，戰骨高於城。湖南寧幾州，耕鑿偷餘生。
民愚一何鼠，民怒一何虎。謹毋芟刈之，持以報九五。
寧騎踏雪馿，莫驟追風馬。霜蹄失銜勒，多是快意者。
三十已專城，斯亦未足貴。潘輿歸故鄉，吾樂寧可既。
維東有夕烽，維西有秋柝。行春獨何悰，此段待民莫。
餂以瀾翻口，箝以霹靂手。俗吏訾儒腐，吾曹自甘受。
吾道一而已，惟誠一之至。毋或參以三，亦勿貳以二。
借籌渭陽幕，邊畫分毫毛。邵州二千里，能勿鑒寐勞。
迢迢烟水寒，獵獵霜風侵。此行何當還，民瘼簡帝心。
亭亭幾長身，斯可謂之士。以我爲隠乎，指以二三子。
不肯一世人，草木自賓友。舉杯問樵嵐，見有此客否。
可臞不可腴，可獨不可俗。君看室中人，今已不趐足。
曲士多在今，節士多從古。此君豈易得，僅可一二數。
翛然數竿玉，带以一溪水。惟我有是夫，孰能與於此。
泉石寧我癖，烟雨寧我惛。是間有佳趣，不可無此君。
一逕自明月，誰能此婆娑。床頭易未了，如此良夜何。
竹意吾爲誰，山曰子非我。未知回孰賢，自贊午也可。
俗士不足語，之子誰與娛。閉門但癡坐，爾輩寧可無。
環堵未可輕，足稽天下事。何必晉諸賢，自是周二子。
爲嫌太孤高，邂逅松梅友。忽與竹同評，是遇知音不。
清福造物慳，數竿自超俗。苦覓渭濱封，萬此豈有足。
輩行有後先，志節無今古。君看錦兒，楚楚已可數。
不入閙園林，雅媚佳山水。君子亦黨乎，賢者後樂此。
直節立人懦，清標爽吾惛。豈不益友哉，人中田承君。
風來聲清圓，月明影婆娑。挺挺巖壑姿，時亦嫵媚何。
滔滔天地間，非我安知我。大兒王子猷，小兒文與可。
泛菊秋始佳，愛蓮夏方娛。不如交此君，清興無時無。
僕也環堵人，公也鈞天居。本出元子下，豈必竹馬餘。
先生嘯諾餘，嘗欲訪青士。門生可舉輿，不必命兒子。
此士黨有挾，則不與之友。持此問秋崖，一笑見頷不。
橫厨先玉盤，羶葷鄙哉俗。竹謂高將軍，汝手汙吾足。
矯矯不可羈，一節足千古。桃李閙漫山，歲寒誰汝數。
千載蘭亭人，所樂在山水。等閑一笑間，風度乃如此。
柳以柔故重，棗以弱故惛。凜凜首陽人，何頼東皇君。
不因排根人，安得茲婆娑。請賦淇奧詩，但恐居亡何。
問卿自用卿，爲我寧作我。道莫强項爲，本見折腰可。
風簷誦新句，絕勝絲竹娛。此竹古來有，此詩今時無。
且来東堂日，相值柳橋西。癡鶯弔落花，全學嬌兒啼。
橙花亦娟娟，照水弄清白。孤香少人知，黄蜂自爲客。
寒溪祇數尺，炯炯涵晴空。寄目誰與論，翠荇牽春風。
雲母春冰薄，氍毺曉氣暾。尚垂宵旰意，加惠及元元。
雪盡牙籤暖，芸生竹簡香。夜分猶樂此，定喜日舒長。
精華初結紐，璧水再逢春。杞梓扶疏見，君王自作新。
雲避南山曉，天回北斗春。榮光生八彩，壽色兩嶙峋。
君恩破寒色，天笑覺春回。先暖延和柳，曾無羯鼓催。
瑞日暉暉上，非煙冉冉收。晴川蠶可浴，翠瀲荇初流。
柏酒勤稱壽，椒塗蚤却寒。静無遊樂事，殊闊濯龍歡。
曉光開繡幄，晴色上金除。初進春衣窄，猶應澣濯餘。
八風調養力，九地發生深。共被年豐賜，誰知日昃心。
睍睆黄鸝出，參差紫燕飛。君仁罿罻闊，惠及羽毛微。
粉壁椒花馥，瑤釵彩燕翩。東風呼唤得，隨意作春妍。
日養千花氣，風和百和香。君王自仁壽，柏葉更稱觴。
寶曆垂無極，璿璣轉未央。繡楹膏露潤，玉殿紫芝香。
穆穆清光外，葱葱佳氣中。雲天看斗柄，寰海受和風。
玉甃蘭封麝，瑤池柳養金。宸章先造化，摛藻自春林。
上界足官府，飛昇亦何益。還在此山中，相逢不相識。
博士雅好飲，空山誰與娛。莫向驪山去，君王不喜儒。
石室有金丹，山神不知秘。何必露光芒，夜半驚童稚。
皎皎巖下泉，無人還自潔。不用比三星，清光同一月。
長安自不遠，蜀客苦思歸。莫教名障日，喚作小峨眉。
峰頭鶴已去，檻外水空流。明月山間夜，蕭蕭古木秋。
涉江朝采蓮，涉浦夕采蘭。送歡三峽渡，憶妾六盤關。
開雲鑿山骨，磨出石中奇。共結陳雷誼，操心常若斯。
火黯羊肝紫，金星鵒眼圓。將心贈離別，留得久磨研。
一逕浄於秋，山中夜來雨。倚松不知還，幽禽妙言語。
蔥蒨門前路，行穿翠密中。卻來堂上看，巖谷意無窮。
夭矯庭中檜，枯枝鵲踏消。瘦皮纏鶴骨，高頂轉龍腰。
窈窕山頭井，潛通伏澗清。欲知深幾許，聽放轆轤聲。
燈寒嶽麓雪，帆飽湘江春。過家誰起予，豈無獨醒人。
居千卿者三，至九卿者四。不博牛背眠，鹹酸信殊嗜。
窮塗一何慟，多岐一何泣。指似世間人，路頭從此入。
京國初歸日，江門晚渡時。幽懷寫不盡，魚鳥自忘機。
秋巖有高士，掃石松下坐。忽憶圭峰樵，抱琴欲相過。
長松倚碧山，高人讀書處。搔首出門來，月明天未曙。
扁舟何處來，浩浩剡溪曲。不是雪夜期，松杉滿庭綠。
自出梅關外，江山非故鄉。夢魂不怕遠，夜夜到隋岡。
路遠無書寄，天空有雁過。金錢聊遠卜，何日罷干戈。
歲寒雪月交，夜永龍蛇動。莫將鐵笛吹，驚破孤山夢。
宋室方興日，先生歸去時。柴門五株柳，風動綠絲絲。
文明見在田，嶄巖養頭角。興雲飛上天，普濟蒼生樂。
倚樹一嘯風，百獸俱踉蹌。苟無如是威，何以鎮邊疆。
折為督郵腰，懸作山人室。殊非濮上音，信是泗濱石。
此君款吾室，高人跂吾亭。邂逅兩相逆，保此歲晚青。
落日明孤塔，青山繞病身。知君向西望，不愧塔中人。
歲窮壓霜雪，春至喜風露。一枝蠟花梅，清香美無度。
花光紅滿欄，草色綠無岸。不逢青眼人，長歌白石澗。
曉色兼秋色，蟬聲雜鳥聲。壯懷銷鑠盡，回首尚心驚。
馬令園中本，移來村墅中。太官令却獻，黄帕不來封。
雙雙水中鳬，来疾去閑暇。江湖風晚波，泛泛自髙下。
雙雙水中鳬，已往又回顧。弋者窺未知，舟来避還去。
雙雙水中鳬，常在水中居。還有籠中鶩，騰軒仰不如。
雙雙水中鳬，食飽不出水。靈鳯来何時，鴻鵠志萬里。
禹穴探幽眇，神功接混茫。絕麟纔此筆，春夢試平章。
索漠齊安郡，從來著放臣。如何風雪裡，更送獨歸人。
瘦骨寒將斷，衰髯摘更稀。未甘為死別，猶恐得生歸。
日上氣暾江，雪晴光眩野。記取到家時，鋤耰吾正把。
月明穿破裘，霜氣澀孤劍。歸來閉戶坐，默數來時店。
諸兄無可寄，一語會須酬。晚歲俱黃髮，相看萬事休。
故人如念我，為說瘦欒欒。尚有身為患，已無心可安。
吾兄喜酒人，今汝亦能飲。一杯歸誦此，萬事邯鄲枕。
東阡在何許，寒食江頭路。哀哉魏城君，宿草荒新墓。
臨分亦泫然，不為窮途泣。東阡時一到，莫遣牛羊入。
我夢隨汝去，東阡松柏青。卻入西州門，永愧北山靈。
乞墦何足羨，負米可忘艱。莫為無車馬，含羞入劍關。
我坐名過實，讙譁自招損。汝幸無人知，莫厭家山穩。
竹笥與練裙，隨時畢婚嫁。無事若相思，征鞍還一跨。
萬里卻來日，一菴仍獨居。應笑謀生拙，團團如磨驢。
麗日凝丹闕，光風拂紫闈。欲知春色早，先上赭黄衣。
未染仙人杏，偏柔帝女桑。應知蠶事早，不獨鬭年芳。
平昔歌聲斷，凝塵滿畫梁。昭陽新奏曲，誰得奉君觴。
玉殿聞春到，羅衣照地紅。君恩深漢帝，不惜舞東風。
瑞日浮丹闕，仙雲滿玉輿。更傳長命縷，寶曆萬年餘。
泰一扶皇運，真人感赤精。更逢端午節，君德萬方明。
御醑璩杯白，仙風羽扇清。靈符不須進，漢壘已銷兵。
萬里来珍貢，風瀾静四溟。魚龍驚咒水，神霧忽生庭。
漢殿炎風少，輕凉已動衣。每来觀織室，不許夜停機。
仙艾垂門綠，靈絲遶戶長。何人握彤筦，金殿紀多祥。
有德名終大，無爲福自延。更聞天子孝，薦术助長年。
寶縷千祥集，靈符百疫犇。天人無限福，未老見曾孫。
複道青槐合，琱盤碧李新。百靈扶繡戶，不假艾爲人。
繭館桑陰合，新絲已上機。憂勤不知暑，親織衮龍衣。
金屋風光别，仍逢令節新。争傳九子糭，皇祚續千春。
五月炎風熾，憂勤紫掖中。催裁恤刑詔，曉下未央宮。
繞臂雙條達，紅紗晝夢驚。連吹紫雲曲，不及晚妝成。
綠艾初垂戶，青菰已薦觴。人歸宮殿午，偏覺晝陰長。
巖穴神仙宅，山門向頂開。白雲閒不鎖，留與鶴歸來。
青山若無素，偃蹇不相親。要識廬山面，他年是故人。
自昔懷清賞，神游杳靄間。如今不是夢，真箇在廬山。
明月照齊州，玉龍棲欲起。壯士腸夜回，寒衾潑秋水。
芒鞋青竹杖，自挂百錢游。可怪深山裡，人人識故侯。
甲第非真有，閑花亦偶栽。聊為清淨供，卻對道人開。
歲熟田家樂，秋風客自悲。茫茫曲城路，歸馬日斜時。
已作湖陰客，如何更遠遊。章江昨夜月，送我到揚州。
證聖南朝寺，三年到百回。不知牆下路，今日幾荷開。
桃李石城塢，餉田三月時。柴荆常自閉，花發少人知。
獨卧無心起，春風閉寂寥。鳥聲誰喚汝，屋角故相撩。
片雲頭上黑，淅淅野風秋。室婦嘆鳴鸛，分爲兩地愁。
月叢號耿耿，露葉泣漙漙。夜長不自暖，那憂公子寒。
蛻形濁污中，羽翼便翾好。秋來間何闊，已抱寒莖槁。
睅目知誰瞋，皤腹空自脹。慎勿困蜈蚣，飢蛇不汝放。
洪鐘起暗室，飄瓦落空庭。誰言轉丸手，能作殷床聲。
兩角徒自長，空飛不服箱。為牛竟何事，利吻穴枯桑。
跂跂有足蛇，脈脈無角龍。為虎君勿笑，食盡蠆尾蟲。
腥涎不滿殼，聊足以自濡。升高不知回，竟作黏壁枯。
雙眉卷鐵絲，兩翅暈金碧。初來花爭妍，忽去鬼無跡。
十年紅紫，容易怨春園。不向瓶中見，還從檐上看。
長沙游玩地，多有墨工奇。舊說胡光烈，今誇鄭子儀。
柯山葉茂實，膠法頗精堅。潘李今何處，斯人得正傳。
齊峰何處是，似亦出柯山。此是西山物，研磨雙淚潸。
墨上署臣字，必曾經進來。一年磨一寸，須作墨中魁。
筆與子皆逝，詩今誰為新。空遺運斤質，卻弔斷絃人。
懷歸空有感，包貢則無因。跳入商山去，添予作五人。
飯顆從嘲瘦，湘流獨占清。失身到東閣，聊復對簪纓。
未學迴風舞，初成拜月粧。故令青女妬，一夕月階霜。
急霰爭璀璨，僊摽不解寒。漢家趙飛燕，偏許雪中看。
雲澹江臯晚，飛香到短篷。望窮渾不見，恨滿白蘋風。
袖寒倚脩竹，暗起著人香。聯影黄昏月，亭亭上璧璫。
雖無適俗韻，亦有可憐香。定自嫌朱粉，翻成點點黄。
墮蕊香猶嫩，空枝影半橫。江湖無限思，不獨爲蓴羹。
滿酌青甆杯，醉卧白石枕。借予驪駒曲，侑我河朔飲。
暑塗勸加餐，養成摩天翮。中車寶带黄，小隊油幢碧。
塵榻爲子下，柴扉爲子開。從今斷還往，一室長莓苔。
來時金蘭集，去日風雨散。別語慎勿忘，短書寄澤畔。
塘影抱林光，樵風接溪浪。最愛笋蕨時，恰是河豚上。
橋邊路欲迷，林外山猶見。長歌扣牛角，不讀項羽傳。
深林擁蒼翠，絕巘頃陂陀。便欲褰裳去，乘風逸興多。
山林殊市朝，易隔故人面。珍重山中人，留面長相見。
玉堂亦茅舍，未易得疎親。且莫輕相可，梅非多可人。
花老幾人來，人老花常少。安得似花人，年年陪一笑。
南州雪易消，得春却差早。到處有梅花，不如在家好。
窗非作梅地，梅雅與窗宜。未識日斜後，何如月落時。
逆境春容少，窮時節義難。此花小異處，却要十分寒。
昔逋纔兩句，共不用文章。援筆人皆是，寫來當甚强。
狂與豪傾酒，饑腸共索詩。爲梅成熱惱，除是把醫。
樽前酹花神，詩因酒轉新。方知這奇事，不屬獨醒人。
花疑天女現，根訝化人移。到眼如曾識，無心轉見奇。
佳則風月境，遠而煙水鄉。此花元本分，定不爲人香。
玉塵固清俸，也莫大餐多。試問采薇子，而今還在麽。
只言梅信末，不柰此愁何。莫待一枝折，撩人愁更多。
清絕畏人知，幽香發深省。故用此時來，徘徊花下影。
一生心下事，皆可對人言。獨有這些子，難爲世俗論。
荒山俄積玉，老蚌忽明珠。惟是據枯槁，年來一字無。
梅曾無一語，人不能休。覺得逋仙句，梅猶未點頭。
天香無盡藏，參透古來希。便使露些子，猶爲杜德機。
雪月是花非，但覺夜成旦。世事忌分明，朦朧差好看。
平生惟有梅，與語覺差可。此外豈無花，周旋寧作我。
只見漫天雪，元來亦有花。兩三花自好，半樹太多些。
甚處足橫斜，孤山水一涯。從來個中水，只許照梅花。
但見白磑磑，香從何處來。廣寒異人世，莫是桂花開。
平生空四海，紅紫委如塵。梅處生新敬，寧非具限人。
摽梅其實七，此特損其三。風賦久不作，有詩誰共談。
翁仲爲余泣，江頭負月明。一從少陵死，此路斷人行。
夜月玉堂前，春風紫蓋邊。想君都看破，寧與我周旋。
看梅如看畫，由我不由他。千樹江頭少，一枝瓶裏多。
溪凉魚發發，山靜鳥飛飛。草笠兒驅犢，荆釵女浣衣。
綠綺絃朱絲，爲我調白雪。此亦公緒餘，所長兼五絕。
嘗試評公詩，崖岸極孤絕。同僚筆可焚，後學巾宜折。
清真去邊幅，明白傾底裏。枳棘見鸞凰，十倍跫然喜。
講道師友少，稽古編簡殘。何以起斯文，念之心爲寒。
銀鈎入翠珉，文字本膚淺。以書不以辭，恃此或行遠。
人品如許高，不卑一官小。居之以廉勤，王事豈難了。
霏霏玉麈談，鄙吝堪澡雪。每見輒有聞，敢憚頻磬折。
道本無垢凈，境自有喧寂。願聞禪說中，何以得真實。
黄門執戟翁，晚乃薄詞賦。我宜草玄文，未必知妙處。
冬夏勤溫凊，晨昏潔膳羞。堂中人不老，庭下草忘憂。
道眼轉丹青，常於寂處鳴。早知雨是水，不作兩般聲。
牆角老槎牙，槎牙閲歲華。誰知槁欲死，解出背時花。
人言廣寒宮，合種梅花樹。那知白玉容，自怕嫦娥妬。
青女出驂鸞，負恃天然色。一等淡梳粧，太真迎虢國。
宛轉回文錦，縈盈連理花。何須郭忠恕，匹素畫繅車。
春去雨霏霏，青梅未接時。青青幾萬斛，可惜不充饑。
相彼一長鬚，赤脚亦無有。二梅侍側焉，豈不差勝不。
何緣春信息，第一到田家。爲甚笙歌院，重重繡幕遮。
幾回桂州夢，欠一桂州詩。何日萬里外，吟梅真大奇。
謾言同一嗜，世盡愛梅人。亦有行歌者，腰鐮采作薪。
謫仙豪放甚，小妾伴金鞍。未可將窮相，詩人一例看。
夜半長生殿，金釵恨最長。分明後身是，環子伴三郎。
春色滿梢頭，所思尚千里。京洛貴人多，誰歟堪寄似。
鄰笛不須吹，驚噴枝頭雪。主人日日來，長見開時節。
人言是金屋，我見即柴門。但認安身處，區區何足論。
香清還耐久，粲粲鏤金葩。想見蜂爲蠟，單方採此花。
美人隔秋水，佇立柰愁何。剪取靈均語，臨風恍浩歌。
寂寂度年光，堅貞玉雪香。冶容誰氏子，終日傍垂楊。
一陣曉風寒，驚飛點去鞍。行人易愁絕，便作柳花看。
整整復攲攲，微微褪玉肌。嬌羞說不盡，露下月低時。
盡是矜風日，誰能耐雪霜。難中見工巧，黑常勝青皇。
萬里載梅歸，道是春來路。那知春到時，梅已隨風去。
人生貴德時，一笑亦足適。三冬冰雪辰，幾遇佳風日。
白叟醉楊柳，韓翁憶李桃。便令鐵心者，其柰玉顔何。
戎衍瑶林機，秀雪玉圃珍。向令能寂寞，豈不是佳人。
笛譜久無傳，冷落孤山社。覓得半個難，何况同賦者。
世閒如此花，涉春便憔悴。不識青黄君，歲年管何事。
梅豈必竹，居何與梅事。政爾亦偶然，人自見之異。
梅亦有何好，花中偏得名。只爲淡生活，不傍閙門庭。
澹寂自天姿，逢人借顔色。一笑比河清，希仁太孤特。
結根豈殊眾，修柯獨出林。孤高不可恃，歲晚霜風侵。
異時蘭見耡，只以當門故。請君陽春看，少讓梅一步。
道不爲人香，其如人競即。香外更多佳，人亦未易識。
自嫌太奇絕，混以雪和月。却有一味香，教人細分別。
慎勿掃蒼苔，芳英堪藉地。丘壑足風流，欠得脂粉氣。
有人善丹青，畫我風滿袖。其如香筆下，描不就。
風月本無窮，臺觀亦惡。妙處吾能言，却恐兒輩覺。
難得雪成持，不柰風無頼。生來避閙藍，行不超色界。
寒爐耿夜長，竦肩得文句。將以一枝春，逢人無寄處。
東皇第一機，謾道憑花寄。那知東皇來，已落第二義。
淡淡臘前花，離離夏初實。結裹若異然，不是東皇力。
恥與俗同犀，惟有身隨影。不謂世塵中，梅亦更此境。
千載幾梅詩，難在道著處。便是武夷翁，亦賞西湖句。
含情笑不言，政是多情處。參得個中禪，此事嘗分付。
人兮吾與游，竹兮吾與俱。世濁此獨清，室小自有餘。
不但色穠華，更覺香幽迥。笑殺海棠仙，死抱淵材恨。
憶昔跨吟鞍，花翁賞新句。回首十年强，腸斷天竺路。
化工真是巧，玉蘂更層層。若使刻，千年猶未成。
千古水仙玉，坡以逋仙配。山谷弟山礬，兩事同一意。
長愁花易開，倏被風吹盡。因愛雪花飛，枝頭巧相映。
坡翁短衫情，此語差足據。爲愛松風亭，朝雲已仙去。
瑶妃一念差，謫墮人間世。瓊闕未忘情，時带盈盈淚。
青皇手一陶，苦要牢籠去。不敢受恩多，桃李休相妬。
枝北復枝南，明星。不用怨春風，且作初開看。
四月沙河市，青盆雪色鹽。吳兒甘美飫，可是喜酸鹹。
衆口一酸調，佳處在味外。忽使水火爭，誰令居鼎鼐。
留樵五百詩，半爲梅花賦。悔不庾嶺遊，天成詩一部。
短褐一枝筇，穿花雲幾重。日邊花鳥使，定不到山中。
商家宰相羹，周代籩人供。自古實爲先，唐後花始重。
爛熳不須憐，摇落尤佳致。身卧積蘚中，受事天富貴。
楚楚碧霞裳，輕輕青玉履。三千一太真，道粧侍天子。
雙雀啅餘芳，長記來時路。瞥見金彈丸，相呼遠飛去。
補之敕謚村，簡齋致公輔。未必畫慚詩，只爲遇不遇。
青塚鎖香魂，羅浮埋玉質。美人薄命多，臨風空太息。
暗雨落漫漫，山中五月寒。大江渾不覺，溪壑有驚湍。
策筇山下路，未省盡幽尋。回首見桑柘，始知墟落深。
捲簾新雨霽，伏檻孤雲沒。心賞信無同，佳人眇天末。
地僻柴桑古，人亡松菊存。不如彭澤吏，歸去有田園。
斷岸江波闊，迢迢十里寬。人煙藏處密，霽色媚寒灘。
石護山溪口，溪溪自有原。若非江海量，曷受百川奔。
寂寞小橋前，山人住何處。村童酤酒隨，策杖同歸去。
兩水匯長江，絕壁上蒼翠。前頭風浪惡，危檣且深避。
縹緲雲煙外，迢迢江水明。數家藏密樹，一塔峭孤城。
野渡人歸處，縱橫八九家。晚來寒力健，風颭酒帘斜。
晚得知心友，芳樽日日開。不辭江路遠，依舊抱琴來。
名利驅馳急，江山自古今。舟行水上意，人立渡頭心。
到岸未爲了，行行萬里塗。舉頭岐路惑，岩畔遇樵夫。
冷面無慚色，真心不脫空。雖然獃在我，終是與人忠。
獃本非嘉德，如何樂此名。能於獃外看，方見業之精。
筆頭開造化，花外越精神。偃蹇蟉龍表，新梢最可人。
冰蕤開雪穎，墨妙發孤香。不襲逃禪印，枝頭有異光。
窮冬天地閉，萬物正彫殘。玉立清梢表，天然獨耐寒。
胸中含靜操，筆下走寒梢。一見孤山客，清香盡拆苞。
素質天然靜，清芬繞鼻根。更於翹楚上，一筆起冰魂。
一枝橫出曉，霜外數花開。誰識生綃上，清香靜處來。
花開能夜合，草發解宜男。對花今有恨，見草祇應慚。
種蓮恨不早，得藕常苦遲。誰知心中事，久已落懷思。
空庭不見人，烏啄僧臺食。林深露未晞，微風漏花瀝。
立石標溪界，疏荷限水香。此翁三十載，看了幾人忙。
勝韻難齊俗，清流不受渾。豈應踐期約，獨自愛黄昏。
客裏逢寒食，因之一愴神。對花不成醉，爲念白頭親。
故人何處去，柴門掩綠苔。多情雙燕子，春社復飛來。
窗下夢初覺，其如幽興何。夜來風雨大，門外落花多。
柳暗夏將至，花殘春欲歸。年華似流水，無語歎光輝。
紈扇鍾情厚，閒居感興長。非關秋有意，人事自悲傷。
日色臨前除，秋聲起修竹。高人夜不眠，西窗剪銀燭。
平塘波浪深，荷葉鳴秋響。驚起錦鴛鴦，雙雙共來往。
清溪清見底，白石淨堪數。移船溪上過，忽見浣紗女。
玉漵花如錦，金塘水似苔。郎船在何處，時聽棹歌來。
移舟近煙渚，相思愁若結。恨殺隔江人，吹簫怨明月。
獨坐幽篁下，娟娟露如瀉。試拂膝上桐，誰是知音者。
月落湘江暝，猿啼楚岸秋。客情千萬種，都付水東流。
吾子去何之，臨歧忍分袂。逢人好寄聲，莫待秋鴻至。
露稍寒翠羽，月影舞蒼龍。欲看亭亭節，風霜歲晚中。
裊裊春風動，娟娟粉露香。相逢似相識，曾憶過瀟湘。
水澄明似練，風動蓮房響。飛來雙鶺鴒，立在蘭苕上。
雲過山疑動，風來樹欲顛。長江波浩浩，應有未歸船。
花卉兩三叢，蜂蝶共遊戲。仰觀造化心，無限惜春意。
露下銀塘淨，娟娟照雪衣。鑾坡無限好，莫戀釣魚磯。
雙目如流電，輕蹄慣薾雲。圉人勤拂拭，恐汙五花文。
神駿浴清溪，霏霏起煙霧。慎勿向波心，只恐隨龍去。
露下湘臯暝，天寒楚澤秋。美人期不至，思殺木蘭舟。
老葉迎風動，疏花帶露光。靈均千載後，誰復佩幽香。
獨立矜神駿，諸禽不敢親。身霄漢近，何用解絛人。
木落空山靜，秋風肅羽毛。雄心思擊搏，狐兔竟何逃。
竹外見南枝，人間春幾許。好風天上來，吹落臙脂雨。
因過朱仙鎮，英雄想岳王。傳聞耕地者，曾見綠沉槍。
昨日關東來，思與華山遇。如何風雨中，雲深不知處。
華山高崔嵬，雲氣自來往。只見巫女峯，難辨仙人掌。
停驂望箕山，山色翠欲滴。美人招不來，清風滿泉石。
初喜見箕山，復欣飲潁水。棄瓢更何人，忽憶隱君子。
據床坐空庭，悠然動幽趣。燭影隔疏簾，秋聲在高樹。
閑步驛庭前，今夕是何夕。松風灑客衣，花露滴苔石。
王謝家何在，茅茨幾夕暉。柳塘春似海，閑逐落花飛。
豐湖春雨過，銀鯽戲波心。一自坡仙後，何人有詠吟。
吐沫流芳藻，翻身動碧漪。長江三月裏，政是爾來時。
秋水湛然清，人間無數罟。游鯖時往來，鱗鬣淨堪數。
西塞山前望，桃花浪自浮。玄真無覓處，時見鱖魚遊。
曉發房村驛，舟行不少留。青山遙在望，喜說是邳州。
清河水原清，湛湛見沙石。鎮日倚篷看，遊魚尾還赤。
仙人久不來，無人見黃鶴。今有大士居，巍巍起高閣。
昨經鐵蛇觜，今過青崖子。咫尺是渝州，舟人不勝喜。
長葛古鄭地，桑柘連四野。學舍何寂寥，清燈耿寒夜。
荒涼羑里城，人猶憶西伯。若非三年淹，何由見周易。
靈骨閟重泉，墓石久已壞。至今業醫人，猶思伏道艾。
河水淺且清，悠悠繞孤縣。北風吹塵沙，對面人不見。
毒暑弥三伏，微凉起二更。月窗风竹乱，涸渚露荷倾。
鄭興親未葬，張籍眼多昏。何時解印綬，歸去卧山村。
白頭厭郎署，病眼欲分司。寸心猶未决，所顧在妻兒。
萬古仇池穴，歸心負雪堂。殷勤竹裏夢，猶自數山王。
本是羅浮岫，南來逐海潮。雙峰連碧漢，上有一天橋。
尉佗戍五嶺，能得粤人心。移書告横浦，絕道恐兵臨。
蠻夷一老夫，身定百粤都。馬牛齒已長，竊帝聊自娛。
西甌眾半臝，南面亦稱王。老夫亡高異，難鎮萬里疆。
鐘鼎山林事，都盧一夢中。觀音門裏去，葉葉響悲風。
可憐南粤王，箕踞而椎髻。時時問陸生，吾何如皇帝。
足下中國人，今乃反天性。皇帝與抗衡，禍且及真定。
兩雄不並立，漢為天下服。皇帝賢天子，吾其去黄屋。
生翠四十雙，桂蠧一百器。獻上未央宫，北面因漢使。
交州多狸子，和器悍無比。左張盧生弩，右佩石碣矢。
勾粤之勁幹，燋銅為鋒鏑。一發三百步，秦軍俱辟易。
美人攬明月，盈手似瑤華。欲赠離居者，徘徊秋漢斜。
琴女歌羅縠，秦王負鹿盧。可憐神勇者，生劫失良圖。
二月江南望，桃花爛似霞。人言桃葉渡，桃葉勝桃花。
春草接姑蘇，春煙望漸無。愁心與春水，流滿莫愁湖。
一片裙腰草，雷塘接竹西。春人無限恨，付與乳鶯啼。
千里驊騮氣，飛陽尺素中。可憐曹霸在，淚與汗花紅。
落落羅浮松，皎皎耶溪月。將月挂松端，清輝兩寥泬。
短棹層冰上，汝啼應苦寒。初生便行路，淚落此江干。
日出罷新妝，珠簾映水光。采蓮儂不去，湖裏有鴛鴦。
盡日芳菲園，不見芳菲好。茂草與斜陽，脈脈情多少。
山遠峰峰碧，林疏葉葉紅。憑闌對僧語，如在畫圖中。
花影秋池上，窥帘月自凉。西风随意起，搅动一天霜。
並蔕隨宜好，連心著意紅。只堪驚老眼，持此與誰同。
紅落芙蕖晚，青深蒲稗秋。平湖無過鳥，鳴鼓有行舟。
蠹簡生平習，衰殘展未完。藏書數萬卷，留與子孫看。
鈎窗玩孤芳，殘月衣上明。紫囊拆蘭麝，小風弄初晴。
喜晴彈玉指，林下見幽人。楚楚湘靈樣，肌膚不染塵晴。
珮玉半零亂，繄誰吊楚英。醉香魂未返，愁聽打蓬聲雨。
一再荒林雪，全身掩薜蘿。直饒埋沒得，爭柰鼻頭何雪。
萋萋三春草，極目生煙霧。既感妾衷腸，莫斷王孫路。
三年守空閨，年年裁尺素。作得遼陽書，遥陽八千路。
氣盈天地間，上清而下濁。收得清氣歸，心胸自開拓。
冰雪倍經過，侵淩奈老何。春風憐愛否，披拂也應多。
萬古中秋月，年年看煞人。滄桑知幾變，月色總如新。
長養方盆內，蛇跤小結盤。誰於妍暖日，長作歲寒看。
洛浦遺蹤後，盈盈出水妍。幽香微動處，冰雪沍寒天。
老幹亭亭立，疏花淡淡香。肯隨桃與李，同鬥艷陽妝。
昔作騷人佩，今為處士栽。雖非空谷比，亦是少塵埃。
造化鑿紳維，千巖鬭空碧。有時雲雨開，殘陽落幽石。
一徑數里間，巉巖鎮幽谷。中夾清溪流，白雲長斷續。
寒井深無極，人謂藏虬龍。嘗聞救炎旱，絲雨灑長空。
巨石平如掌，天然狀鼙鼓。擊之還有聲，分明含太古。
雙峰起雲際，髣髴五侯門。烟霞鎖不開，曾無車馬奔。
峭石狀危屏，截斷諸峰青。白雲觸不飛，仙掌空遺名。
昔人持此咒，巖坐歲寒深。梵言不復聞，雅名流至今。
嘗聞越邑民，禱雨碧巖畔。神龍如有期，爲霖通旱暵。
捫蘿梯峭石，直上青雲端。咫尺星斗光，冷射人心寒。
飛瀑千萬層，五月狀冰雪。將期雲霧開，永夜對孤月。
門外春將半，青青野色分。桃花開欲盡，無處覓靈雲。
德雲閑古錐，幾下妙峰頂。喚他癡聖人，擔雪共填井。
極目生晚照，遠樹籠微陰。誰知清淺流，别有滄海深。
門外春將半，羣芳鬭盛時。鄰家有庭柏，諸祖共相知。
門外春將半，幽禽語共新。寶陀巖上客，應笑未歸人。
祖佛未生前，已震塗毒鼓。如今誰樂聞，請試分回互。
極目生晚照，幽情眷蘭芷。白蘋葉裏風，不在秋江起。
宛轉復宛轉，真金休百鍊。喪却毗耶離，無人解看箭。
極目生晚照，步影何遲遲。歸禽古木中，相對頻相窺。
極目生晚照，蓬萊匪仙境。釣得十二鼇，重來謝孤影。
一棵老梅樹，兩個大椏叉。未結黃金果，先開白玉花。
熊白來山北，豬紅削劍南。春盤得青韭，臘酒寄黃柑。
窈窕房櫳裏，鳴琴和好仇。芙蓉生木末，亦得照清流。
煌煌芙蕖花，綠葉扶金房。承君愛顏色，努力拒秋霜。
獨倚桄榔樹，閑挑蓽撥根。謀生看拙否，送老此蠻村。
鬱鬱都梁香，娛君寒夜情。歡無朱火然，那得紫煙生。
斗帳春風冷，薰爐夜有香。薰爐長不轉，香氣自飄揚。
中條春雪積，太華曉雲盤。氣接河冰白，光搖野日寒。
金谷多麗人，采芳孟津口。顥作芙蓉花，葳蕤入素手。
三軍矢刃盡，北首爭死敵。腐肉委沙場，烏鳶不敢食。
一夜河冰合，舟行須日出。日出冰亂流，含風響蕭瑟。
日日黄河曲，煙波一片愁。誰言漁父好，白首此孤舟。
呼韓與漢盟，保塞臨洮西。斬馬玉具劍，撓酒金留犂。
羌兒射鳥鼠，小小角弓張。未能騎壯馬，但跨白羱羊。
騎羊諸小兒，能唱涼州歌。折榆作長鞭，游戲白狼河。
琴折屠高起，離鸞曲未終。美人何旖旎，腸斷阿房宮。
片帆穿亂石，利涉仗舟師。卻恨灘流疾，奇峰過不知。
娥娥鮑令暉，兩載隔庭闈。應有歸邪曲，凄然碧玉徽。
紈扇光如月，佳人作鏡看。紫雲俄鬱起，石上駕飛鸞。
被髮臥盤石，紅顏朝日光。有鸞自歌舞，不嫁長沙王。
與郎同一身，如彼荳蔻蕊。蕊心紅復紅，兩瓣相依倚。
歡佩五嶽圖，儂畫五嶽眉。相攜入五嶽，仙去無人知。
卒夷與玉蘭，一白復一紫。二花合一株，顏色更可喜。
采藐染為紫，采蒨染為絳。為郎作鮮衣，將以耀閭巷。
終朝采茹藘，染絳成一匹。新以為下裳，故還作蔽膝。
薜荔本無根，似妾委君身。在地為地錦，在石為石鳞。
羅浮蝙蝠紅，雙宿芭蕉葉。相與帶在身，媚郎兼媚妾。
願似蝴蝶花，花開紅燁燁。花落隨風飛，復作雙蝴蝶。
願作合歡草，夜則為一莖。與郎纏綿死，地下猶相並。
朝采宜男花，暮采多南子。花開郎所歡，子結儂所喜。
妾乃石楠花，名為端正樹。為君守歲寒，不忍辭霜露。
左種合歡花，右種相憐草。人情有盡時，花草千年好。
儂作月中兔，歡亦作蟾蜍。兔陰蟾蜍陽，長共廣寒居。
朝食駝乳糜，暮飲馬潼酒。胡女解媚人，琵琶不離手。
感姬策馬飛，倏上陰山脊。射得一天鵝，為予作美炙。
問姬酪酥蟬，云是羊脂造。更煮野駝蹄，知予性所好。
馬姊為玉漿，色如紅瑪瑙。醉來氈帳眠，不覺情顛倒。
赠姬琵琶槽，乃是相思木。去去犯冰埃，苦寒馬毛縮。
蕙草葉雖短，一莖開數花。感郎愛蕙草，不復理蘭芽。
蘭草葉雖長，一莖祗一花。花多郎所愛，努力作春華。
為蕙不為蘭，是儂甘自賤。祗恐花雖多，馨香有時變。
語郎但種蘭，蘭葉已窈窕。任爾蕙花多，不如蘭葉少。
種蕙愛其花，種蘭愛其葉。蘭蕙本相依，春風莫私妾。
江南紅豆樹，一葉一相思。紅豆尚可盡，相思無已時。
莫傾荷上淚，莫斷藕中絲。絲是儂所吐，淚是儂所垂。
誰家游冶郎，日日章臺下。多謝楊柳枝，為儂繫驄馬。
與郎如沓潮，朝暮不曾暇。歡如早潮上，儂似暮潮下。
兩潮相合時，不知早與暮。與郎今往來，但以潮為度。
長橋類垂虹，苔滿闌干石。放生誰復來，影落寒波碧。
可憐羅浮山，離合亦有時。天雨羅浮合，天晴羅浮離。
賴有一鐵橋，高高跨紫霄。羅浮離復合，不用涉江潮。
願得化為石，與郎千載同。儂既作石姥，歡亦作石公。
小姑在江中，大姑在湖裏。我欲作彭郎，來往江湖水。
三十六溪水，合為若耶流。曾經西子照，清似鏡光浮。
秋水何青青，菖蒲花可采。不忍浣羅襦，美人淚痕在。
行盡羚羊峽，人煙兩岸開。雞聲若吹角，知有海潮來。
中宵漢兵滿，四面楚歌哀。大王多意氣，為妾一徘徊。
舟隨亂石轉，轉轉上青天。十八灘行盡，行人非少年。
歡如垂柳花，妾似垂楊葉。花飛向春時，葉落當秋節。
白翠將紅翠，雙雙花裏棲。自憐毛羽好，日夕浴清溪。
可惜縱横客，尊周計莫陳。魯連如不死，天下豈為秦。
熒熒女莖枝，歲寒難自好。昔為甘鞠花，今作苦薏草。
餌君金精花，能令髮不白。祗恐相見時，恩情非夙昔。
妾為水中蘋，君作水中藻。一浮與一沈，花葉難相保。
日南汗如漿，日北纊如霜。天既有寒燠，人豈無炎涼。
與歡百年期，纏綿無已時。在木為女蘿，在草為兔絲。
繡被初覆時，恩情兩顛倒。山木愛女蘿，纏綿願終老。
與君共一體，有如雲與霞。何意狂風吹，片片委泥沙。
益智為龍眼，蠲愁是荔枝。為君空采摘，無路寄相思。
心如紅荳蔻，兩瓣苦相連。願得重歡好，同衾及富年。
郎情柳葉短，妾意柳枝長。願作柳花飛，隨郎還故鄉。
黄昏兵氣結，慘淡帶風沙。小獵歸營晚，催人急暮笳。
玩好惟鉛粉，滋培只水香。妝成無一事，隨意踏春陽。
楊柳垂千縷，風吹掛玉樓。美人憐不折，欲繫紫驊騮。
賤妾蓮蓬似，中含苦薏多。擘開君不食，辜負一么荷。
湘灕本同源，似妾與君子。願作湘江流，不作灕江水。
湘中聞欸乃，泣舜有餘聲。斑竹蕭蕭暮，風吹無限情。
久繫憐瓜苦，無才薦玉盤。西風不吹落，留蔓到春寒。
遼后洗妝池，琵琶聽罷時。楊花莫飛去，留伴大閼氏。
安得馬當山，横截大江水。郎船不得行，復返秦淮裏。
春水連桃葉，垂楊滿石城。興亡無限恨，啼殺六朝鶯。
此地是東皋，人煙餘廢井。可憐蔬葉湖，尚有樓臺影。
烏烏爾並棲，辛苦為儂啼。啼到儂頭白，郎歸自隴西。
雨中多白日，早稼最相宜。更喜林煙外，蟬聲催荔支。
花落如流水，青春又一時。美人天上去，明月作蛾眉。
初日流妝閣，春禽語畫眉。可憐階下草，寸寸是相思。
白雲何氤氲，流光不可掇。夜夜鏡湖中，為予拂明月。
風月滿湖涼，芙蕖香復香。浣紗人不見，化作紫鴛鴦。
方舟采芙蓉，秋江清可涉。歡作芙蓉花，儂作芙蓉葉。
戰酣易生馬，上下猶如飛。銅撾舞不止，深入百重圍。
戰酣箭已盡，自拔腦中矢。射殺一賊渠，馳歸氣未靡。
蟋蟀吟芳砌，芙蓉落碧池。如何秋夜月，只解照相思。
相思夜不眠，衾薄寒初怯。可憐秋雨聲，只在芭蕉葉。
日暮西風起，吹儂兩淚飛。那能如白露，一路灑郎衣。
三十六峰東，蕭蕭枕簟風。夢寒飛不遠，只在亂雲中。
雪助湖光白，風開野色新。白鷗相識否，前度弄梅人。
白髮慚春色，愁心似落紅。葡萄君不醉，何以受東風。
一冬不曾寒，新年寒始極。多謝澗邊梅，報我春消息。
春來始落葉，葉盡梨花開。有客鳳城至，一花傾一杯。
地得南風濕，天含細雨寒。與君同玉簟，歸去待花殘。
玉帶橋東畔，蘼蕪戰血斑。凄涼一曲水，知是錦袍灣。
江皋春不至，一片戰場紅。血作潺湲水，魂為颯沓風。
石多泉仄出，花密鳥斜飛。坐愛莓苔好，青青欲上衣。
江皋寒日上，霜氣白成煙。渡口無漁舸，踟躕宿雁前。
獨上天孫頂，黄冠拂曉空。仙人元不夜，長在日輪中。
白露紛如雨，林深落有聲。蝶沾裙繡濕，花濯粉光明。
心逐邊風遠，流悲入漢庭。雖為沙漠草，終古亦青青。
艇小如鳧雁，輕搖出海門。阿姑知未許，梢上有花盆。
郎如木蓮發，妾似水蓮開。可憐花與葉，不得兩蓮來。
可惜芙蓉發，煙波隔幾重。那能將水木，合作一芙蓉。
天晴釣絲短，天雨釣絲長。但求灘水滿，不用鯉魚嘗。
花練初著時，郎乘果下馬。何處遣相尋，知在荔枝下。
果下紫騮嘶，郎來自水西。折儂花不得，花不為郎低。
欲雨鳥聲亂，先秋林氣清。葉疏桐見子，花重菊垂莖。
滿酌當秋色，徵歌得麗華。芙蓉猶自醉，詎可不如花。
生日當秋盡，衰顏滿鏡中。芙蓉誰得似，朝白暮還紅。
幸有先人圃，寧辭灌溉勞。叢生諸菜品，最愛抱娘蒿。
敢不窺園菜，貧家賴養親。未能長抱甕，殊愧息機人。
茨菰栽半畝，生水引官河。表以慈姑號，因他乳子多。
越辣調扶霤，吳酸淪露葵。清齋慈母喜，莫使玉盤遲。
花發當村口，牛羊踏幾層。仙人餐不盡，多半化為冰。
朝朝牽百丈，苦恨打頭風。山水憐予甚，相留作釣翁。
一日猶炎漢，三分是武侯。出師遺表在，涕淚至今流。
漂母元仙者，淮邊俎豆長。英雄猶未報，一飯至今香。
皋氏春邊客，曾無贈婦篇。風流惟舉案，留與後人傳。
一飯皇天德，王孫未敢求。英雄溝壑物，自昔少封侯。
一飯人間少，英雄餓未央。祗應從婦女，日日乞壺漿。
如何帶長劍，取笑市中兒。水際垂竿好，無魚且莫悲。
焚書嗟未盡，兵法老人留。一卷傳年少，咸陽戰血流。
英雄多誤中，難息博浪沙。一奮金椎後，山河屬漢家。
六國無人起，誅秦始子房。功為天下首，不獨佐高皇。
紛紛蜀富人，看作圈中鹿。污我法言書，姓名寧可錄。
子胥無餌口，行乞市門時。怨毒平生事，簫聲誰得知。
肉人悲玉斧，冲舉尚遲回。寄語青鸞鳥，功成始下來。
悔與荊卿別，當時不請行。悲歌空慷慨，易水咽無聲。
東西游走倦，家敝苦淵明。五子何須學，從他自耦耕。
處士一絃琴，清含山水音。誰從鸞鳳啸，識得古人心。
金陵花賤甚，紅白少人憐。笑我從花市，朝朝盡十千。
花從虎踞關，賣向汝南灣。城北無花市，花多少往還。
十錢花一束，持插膽瓶中。斟酌教如畫，參差勢始工。
養花雖萬室，花好出貧家。折自佳人手，枝枝帶露華。
秣陵花草地，城北更春多。黄烏催人去，其如花市何。
無端花國裏，日日減容輝。辛苦春林鳥，聲聲唤子歸。
至此風濤闊，江聲作海聲。飛飛兩浮玉，欲與白波平。
江漢詩歌地，人人解竹枝。一從生屈宋，風俗尚微辭。
自有青溪客，梅花盡姓姚。羅浮千萬樹，開落向生綃。
金陵八大家，張損善荷華。不及姚文翼，梅枝十丈斜。
白晝泉濛濛，乍看若煙霧。風吹忽倒飛，半掛崖邊樹。
二山相接處，賴有一飛橋。天作羅浮帶，無令逐海潮。
浮山不復浮，與羅合為一。若非一鐵橋，安得如膠漆。
羅浮若夫婦，一合不復離。只恐蛾橋斷，大川來間之。
羅主浮為客，相依甚有情。一橋通血脈，終古似雲横。
橋下一飛泉，散為諸瀑布。泉界羅與浮，仙人不得度。
只須開一樹，香已滿含風。清絕無魂夢，相看至夜中。
一朵朝來吐，聞香識是春。天將香所自，密與歲寒人。
誰道南無雪，紛紛作早梅。枝頭有紅翠，一啄一花開。
朝來山喜鵲，踏折一枝長。亂落蒼苔面，泥沾亦自香。
春入南枝早，含香不欲開。為天留一半，風日莫相催。
春來春不見，春只在香中。春與香無別，氤氲滿碧空。
一花春已滿，香外更無春。不是從清夜，聞香豈得真。
香是春所為，花含自不知。微風莫吹去，留與美人期。
不須過隔浦，香自逐人來。多謝春風好，枝枝吹得開。
香透堅冰出，開時及一陽。沾苔君莫掃，片片是春光。
向夕山煙斂，花光一片寒。若非香不斷，都作月明看。
歲寒羣動息，驚見早梅新。一夕衝冰雪，春光漏與人。
榮落雖無意，馨香亦有時。開從長至候，萬物未曾知。
冰以寒風壯，春從何處尋。梅花知最早，天地此時心。
突兀隘空虛，他山總不如。君看道傍石，盡是補天餘。
南國雖無雪，紛紛在鬢絲。梅花吾與汝，同是白頭時。
香是美人心，因風寄竹林。定知雲臥者，為我弄清琴。
寂寂空林裏，花開若有人。夜深枝上鳥，驚出月光頻。
花蒂雖云弱，凝冰凍不飛。春風最相惜，吹上美人衣。
綠萼晴難吐，黄鬚凍易凝。莫教飛入掌，一點亦春冰。
花含太古雪，一片已寒人。不是馨香絕，如何答好春。
一夕春風動，花開自不知。無人從太古，識得未香時。
不是衝寒放，春風豈有香。眾芳猶混沌，吐萼待三陽。
葉盡花全發，枝枝透月明。影從人外散，香以夜來清。
未開香已出，靜者以心聞。日夕幽窗裏，忘情賴有君。
夜半開還闔，天心在一花。香從元氣出，獨自作春華。
獨坐忘清晝，香微易入神。不須開萬蕊，已得太和真。
欲折枝高出，煙凝望欲空。光生三徑月，香作一林風。
天寒香更發，花定不知寒。多謝風兼雪，吹花透肺肝。
花開罷讀書，相對一冬餘。香使春風暖，氤氲滿太虚。
相看忘語默，心以暗香通。不忍扃扉臥，遲回夜月中。
花以香為教，聞香每發機。春風如有意，吹入客心微。
花開當靜者，無語只馨香。神契誰能似，依依水一方。
夜半春風轉，驚梅此水涯。吹開人不識，一一是心華。
香使神清爽，先春為我開。微風吹不去，香自返魂來。
香中無所有，心忽以香生。一點為香母，氤氲不可名。
春光纔一點，已覺早梅清。不是香含吐，安知最有情。
夜來庭砌上，使我月明多。一片如冰雪，流光奈爾何。
香自梅花始，春從子夜回。坐深煙影下，心與蘂爭開。
香自暗中生，消人寂寞情。聞香難入定，徙倚到深更。
白金乃人肉，黄金乃人膏。使君非豺虎，為政何腥臊。
珠皆淚所成，不必鮫人泣。三斛買蠻娥，餘以求大邑。
初捕金五千，再捕金一萬。金盡鬻妻孥，以為府君飯。
東莞有廉泉，長官何不酌。府中諸吏胥，豈可為囊橐。
動則勒長夫，一夫金十二。長吏亦受欺，金來僅得四。
小府為魚肉，大府為庖廚。金多免刀俎，且復得安居。
金為蓮葉珠，珠多葉傾覆。使君勿愛金，蓮莖自矗矗。
黄金自吳來，精者十三倒。上官爭買時，白銀不言好。
頫有十千拾，仰有五萬取。作使諸豪奴，官大好行賈。
長官盡姦富，為惡未渠央。各使金如粟，各使馬如羊。
紈扇先秋葉，徒懷明月新。自憐妾命薄，不敢妒他人。
山翠晴猶濕，空濛翠作煙。天門何所有，倒挂一晴川。
百舌在牆頭，其子在牆根。飛飛拾蟲蟻，哺之何殷勤。
百舌在牆廉，其子在牆陰。他年汝哺兒，方識父母心。
維天降靈雨，雖遲良勝無。百穀頓蘇甦，民憂不少紓。
維天降靈雨，豈不雨石田。我自磽且确，枯悴莫怨天。
維天降靈雨，而或惰不耛。他時無斂穧，誰憐汝啼饑。
蓮生汙泥中，其葉何郁郁。人生有恒性，云胡蔽於欲。
蓮生汙泥中，其實何戢戢。人生有恒性，云胡狃於習。
潮來舴艋正，潮去舴艋攲。士生那無學，學則氣習移。
潮來魚網設，潮去魚網收。士生那無學，學則德業優。
飛飛洲上禽，亦能戾于天。聖域尚能臻，吾車安敢旋。
太陽一入地，尚能掣成電。老學儻能勉，氣質豈不變。
太陽一入地，照月還生光。老學儻能勉，繕性豈不臧。
君子之於學，沒身而後已。苟未至隕越，敢不湛攸止。
清嘯復鳴絃，樓開太華邊。風吹玉女影，朝夕在窗前。
一夕林中嘯，秋聲處處悲。天邊有鴻雁，相應月斜時。
願君為羅浮，不願為太華。羅浮合不離，高為南嶽亞。
太華一山分，其東為雷首。中有黄河流，波濤作雷吼。
浮山嫁與羅，不復隨風波。羅得浮山大，峰餘四百多。
巨靈誠不仁，太華擘為兩。可憐首陽山，不得接秦壤。
今日漢家子，誰非糞上英。琵琶彈馬上，哀怨莫分明。
玉貌同秋草，青青豈得長。已安殊類久，妻子亦何傷。
霜雪欺玄首，秋來見幾絲。多慚明鏡照，正是始衰時。
初日照金沙，溪光一道斜。流霞隨水出，灼灼似桃花。
可憐梧樹枝，孤鳳日相思。亦有瑤臺月，含光欲贈誰。
春水没湖堤，舟平與草齊。荷花都解語，莫向若耶溪。
一片耶溪水，佳人拂鏡過。至今生菡萏，香比洞庭多。
舊業多花藥，歸來春正妍。羅浮峰四百，一日一峰眠。
一水穿深竹，孤舟蕩晚風。但沿明月去，忽與大江通。
何代葬神仙，朱明深洞邊。遺衣化蝴蝶，五色似霞鮮。
歲歲天山雁，銜書不到家。君看隴頭雪，應念雒陽花。
二水交苕霅，流從天目來。白鷗飛不盡，爭拂酒船回。
歲暮陽關路，愁君匹馬行。離心似春草，一夕雪中生。
荔支猶未熟，稚子望秋蟬。白雨朝來落，千株紅欲然。
黄河春凍解，太華曉雲晴。匹馬蒲關渡，中流津吏迎。
梅子兼櫻笋，春來玄墓多。家家太湖水，日日白鷗過。
窈窕臺關路，蒼松夾嶺斜。鷓鴣蠻女曲，茉莉漢臣花。
地下多吾友，皆為殤鬼雄。夜來夢雪竇，長嘯戰場中。
巢許非吾志，林泉偶自閒。如逢堯舜禪，豈肯入箕山。
阿卿美容儀，粉白不去手。憶昔交歡時，芙蓉始行藕。
虚堂坐無寥，思子不能飯。拳拳饑渴心，讒口愁滋蔓。
可憐御溝水，一旦東以西。願君棄小怨，出入還提攜。
種樹必瑯玕，養禽須翡翠。君子結交心，兢兢畏非類。
妾作下湖蓴，郎作上湖蓮。蓮衣易飄落，蓴絲長纏綿。
槿花能愛老，開向白頭人。那得還童術，為君留暮春。
芙蓉三日醉，菡萏一秋香。白首難忘汝，相依此瘴鄉。
佛桑花上花，紅者如朝霞。自可成春酒，無煩采日華。
枝枝白間黄，時至自芬芳。挹露采盈手，憐君此晚香。
花萎亦不零，葉黄亦不落。天與歲寒姿，霜露從相薄。
苦薏與甘菊，芳馨自為伍。同是歲寒花，其中有甘苦。
天南霜雪少，花事總無窮。秋發多梅樹，春開是菊叢。
陇头人未来，江南春几许惆怅玉箫声，吹落胭脂雨。
花乾似委蜕，朵朵含堅冰。不忍辭根蒂，春寒亦自勝。
已食沉水煙，復藏雙翅内。時放煙氤氲，幃中香久在。
黑潤與黄沉，持薰倒掛鳥。不教雙翅間，收得香煙少。
一脣有數珠，大小相連綴。采珠乘月圓，揚帆入龍穴。
水淡珠多白，水鹹珠多黄。月光化為水，來養明月璫。
娶女得珠娘，自解孕明月。與卿若蟾兔，長在太陰窟。
生長珠池旁，食珠如食米。日夕剖神胎，珠肉薦芳醴。
兒女抱珠筐，細珠棄不取。珠母肉微紅，色似海棠乳。
珠母當秋孕，精華得月全。明珠無大小，都在口脣邊。
兒小方垂鬌，能爭掌上梨。雙雙初學語，恰似乳鶯啼。
蒿蔞淪為虀，吳酸古所尚。甘美可招魂，更有梅花釀。
煙雨催寒食，江南又暮春。可憐三月草，看盡六朝人。
自與臺城別，艱難覓故君。年年寒食日，望斷孝陵雲。
吹笛關河夜，衣裳清露滋。誰能見秋月，不起故山思。
伯鸞無至友，相與只高恢。可念平生好，遙尋杵臼來。
昔過紫荆關，嘗飲易州酒。滑辣勝葡萄，至今難上口。
巖林長啸久，人道古遺狂。枕仗當明月，猿裘一半霜。
賊馬千百羣，就頸吸人血。一馬吸一人，血多流不絕。
馬飲人血肥，生臕毛潤澤。殺人但取血，肌肉成糟粕。
暮天稍晴霽，雨氣白成雲。月出爭殘日，林光兩不分。
嶺海炎蒸甚，秋分氣始涼。無勞棄絺綌，此地少風霜。
季夏邊草衰，胡鷹方學習。角弓得風勁，射獵向馬邑。
南朝漢兒好，一一用交鎗。短兵入弓矢，我盡失所長。
啞啞枝上烏，有母不得餔。可憐八九子，日夜求彫胡。
枯楊能生荑，卿乃不言好。不如朱槿花，姿容能愛老。
橘柚炎天物，霜時熟更紅。骚人曾頌汝，香在九章中。
方丈多花發，秋深恰似春。從師分數種，來伴坐愁人。
最是芙蓉好，枝枝拂鏡斜。幸無頭上雪，不怕笑人花。
菊花先愛黄，次乃及紅白。黄者味逾甘，落英猶可惜。
雞冠大一尺，朵朵紅葳蕤。花頭雖太重，霜壓不曾垂。
花中誰得似，長是老來紅。折取當明鏡，衰顏欲與同。
立冬前未冷，已是放梅時。一朵開方半，人從定裏知。
桂樹凌寒開，香多嫌酷烈。不若早梅清，平生在冰雪。
先開避冰雪，豈是南枝心。欲與黄花並，芬芳作一林。
一枝穿海棠，未開人不覺。寄語枝間禽，蘂香休亂啄。
花愛仙人好，相將隱玉壺。不知花主意，肯割數枝無。
一彈一鷂子，一曲一鵪鶉。忙殺鐵橋老，童兒繞錦茵。
墨花風雨亂，寫出盡稏蘭。似有蘭膏滴，香含清露寒。
小小黄山笋，移來畫册中。英州那有此，尺寸亦華嵩。
炎夏天頗熱，儂門對溪住。摇蕩採蓮舟，深處疑風露。
塞上秋始肅，野草葉葉黄。儂家有菊花，灼灼不憂霜。
塞北寒氣逼，對火擁氍毹。猶憶儂家裏，蓬頭兩夾襦。
十五乘潮女，清歌過若耶。因生西子地，顏色艷如花。
大奴調鷂子，小奴調鵪鶉。中奴持彈弓，游戲出龍津。
馬肥不食草，啖以園中花。寒薰馬糞香，渴飲馬乳茶。
飽我德更勤，青州兩從事。酣飲愧無言，未嘗識奇字。
杜陵四海志，不忍寒颼颼。投我一紅爐，果勝千金裘。
風雪太清白，顧懷似斯人。超然萬松表，一洗肝胆新。
昨蒙記雲萍，得得覩台星。君宜厚自重，絕似前金陵。
沉香為馬棧，翠羽為馬房。馬飲葡萄酒，旁多紅粉粧。
月卿派天河，星橋歎誰可。如彼行道人，病責涉在我。
邁古大夫名，後成大前造。千崖秋氣高，落成偕父老。
江湖道四達，坎險橫危機。一旦席上遇，惠大政豈非。
乾易以知險，履坦期同躋。誓彼不復過，一笑駟馬題。
臨淵似平陸，徐行若安土。推此以扶顛，屹然中流柱。
長纔二百尺，婉若千里隔。天下悅出塗，旁午任行客。
規自趙日久，成令方能之。捄溺由己溺，信惟君子知。
指麾談笑間，朗若月出雲。放之準四海，經濟要屬君。
成須千年固，鉅石不可摧。惟君心如石，迺是爲梁材。
盤龍友龍成，山與巖峻峙。今如添卧龍，壯觀萃於是。
事難處如易，役大辦若細。才力運有餘，大川更誰濟。
往來欲休息，亦可樂自然。上觀雲飛鳥，下看魚泳川。
亭若龍兩翼，欲躍勝高空。濟人幾千百，緒餘不言功。
番獒高五尺，酣臥多羅絨。紫貂為裀褥，白貂為屏風。
濃煙籠遠岫，望眼如昏花。欲暮還欲雨，行人始離家。
遠山沒雲煙，不辨形與色。茫如天下垂，前路不可得。
木落葉棲風，陣陣着肌體。應憶故園花，欲開爲寒止。
路傍逢古梅，元是舊相識。花萼知幾多，萼萼相顧惜。
出門逢行人，經緯真如織。織成幅員長，皆是名利力。
炕用蔚州煤，牆衣高麗繭。羊酪入酒香，餘肉肥鷹犬。
小小紅毛兔，冬肥及野雞。連朝親射得，躍馬黑河西。
郎食檳榔花，勝於甜娘酒。檳榔花醉人，且可紅脣口。
海南繡面女，愛食檳榔青。檳榔成棗子，醉殺兩娉婷。
山堂夜岑寂，燈下看傳燈。不覺燈花落，荼毗一箇僧。
畲客石為田，田肥宜石糞。英州石太多，燔石無人問。
火燒土膏暖，陽氣發畲田。盡斬陰陽木，斜禾種絕巔。
白衣山子好，山旱種乘春。撥雪燒畲熟，禾生火粒新。
一峰一瀑布，高者是黄巖。雨過人爭望，湖邊宿片帆。
隨風泉作態，欲落故盤旋。馬尾飄天半，光搖雙劍邊。
瀑布不肯斜，條條如匹練。安得並州刀，剪取為紈扇。
誰將彭蠡水，吸上亂峰間。化作泉千道，奔飛響一山。
猶嫌千仞瀑，飛不到舟邊。安得天風起，吹來灑晝眠。
菜中惟水葵，逐水性甘滑。葉少多紫莖，浮沉不易拔。
水深蒓莖肥，水淺蒓莖瘠。四月泖湖蒓，紫者堪留客。
誰知瀑布裏，亦有一人家。多謝溪邊鹿，來尋不食花。
門外水簾垂，天風不肯吹。吹開見石上，仙老不知誰。
西日尚未落，已聞車聲來。美人捲簾待，羊至亦徘徊。
多謝水精鹽，能使羊歡喜。羊也亦多情，以妾顏色美。
羚羊古峽口，南轉水巖開。西洞青花好，君貽一片來。
紫雲凝作膏，氤氲氣嘗濕。割向九淵中，持歸真宰泣。
純紫似羊肝，半含蕉葉白。真氣作泉流，墨花長潤澤。
東洞火痕多，溫柔如水玉。秀色生文姿，為君日三浴。
流鶯無事極，啼遍落花前。笑殺垂垂柳，臨風只愛眠。
日暖人多夢，春來物有情。林花知客恨，開落不分明。
蘭吐宜清夜，香惟風露知。露華多在蕊，風勢不成枝。
風露夜有香，知是幽蘭吐。山人每不眠，聞香得深悟。
幽蘭開向夜，風露自成香。欲得蘭膏飲，穿林至石梁。
松枝多變化，怪絕似諸峰。疑爾黃山客，前身亦一松。
松與峰多怪，盤旋勢萬重。有時蟬蛻去，一半化為峰。
三十六峰外，疑皆松所成。巨靈多變怪，一一本無情。
蕉葉何嘗落，乾時可作書。繞庭三十樹，人道綠天如。
黃山攜一筍，畫出似奇峰。怪石平生好，於茲得次宗。
折盡東西柳，銷魂自漢時。人言枝上鳥，總是一相思。
筆削吾何倦，春秋以沒身。諸侯多史記，采取託何人。
妝罷下階行，正見春流滿。嘆息一池中，蔆寒芡獨暖。
妾似蜀葵花，葉多能自衛。嗟爾太陽光，曾不照根蒂。
與君若瀟湘，二水長相合。慎勿向荊州，從戎衣韎韐。
君似洞庭湖，風波常倏忽。賤妾學君山，隨流終不沒。
不助五諸侯，蠻中竊為帝。誰知黄屋中，乃是一椎髻。
驚馬吹悲篥，邊風助苦聲。城南有思婦，夢裏聽分明。
珠斗城邊客，詩才麗絕倫。同心梅與李，共作上林春。
方春辭漲海，未雪至炎州。南國無人射，菰蘆最可留。
江流知幾曲，盡是荔枝灣。一艇潮鳧似，隨潮日往還。
自來煙雨景，最是大通多。兩漿遲遲度，江風未起波。
江至鵝潭闊，春來益渺茫。中流波浪起，愁殺捕魚郎。
可憐秋海棠，春暮已爭開。金絲與西府，並作一香來。
丫角半垂絲，蠻花大於髻。雙行桃樹間，婀娜才五歲。
開似未開時，芬馨不自知。微風吹不遠，清夢最相宜。
豈必花全吐，馨香已絕人。真蘭元一朵，不忍摘當春。
愛聽疏雨滴，窗外作蕉林。靜久無魂夢，秋來徹夜吟。
山堂雷雨夜，獨坐只焚香。香可清神爽，通宵一氣長。
始知元氣大，為水竟包天。一片洋船落，微茫在暮煙。
有天皆化水，無月不生潮。萬里長堤外，波濤極沃焦。
日出當中夜，紅輪十丈餘。海波燒盡赤，掩映是扶胥。
舒卷因風雨，芭蕉亦有心。秋來無一事，葉葉寫新吟。
水氣含雲白，山光吐雨青。帆低爭拂樹，過我浣花亭。
靄靄龍旂色，琅琅木鐸音。數行寬大詔，四海發生心。
暘谷賓初日，清臺告協風。願如風有信，長與日俱中。
草木漸知春，萌芽處處新。從今八千歲，合抱是靈椿。
琱刻春何力，欣榮物自知。發生雖有象，覆載本無私。
小殿黃金榜，珠簾白玉鉤。一聲雙日蹕，春色滿皇州。
仗下春朝散，宮中晝漏稀。兩廂休侍御，應下讀書幃。
寶冊瓊瑤重，新庭松桂香。雪消春未動，碧瓦麗朝陽。
瑞日明天仗，仙雲擁壽山。倚欄春晝永，金母在人間。
雨隨雲氣去，雷逐電光來。為愛秋涼入，軒窗面面開。
先秋林葉落，片片作聲乾。坐久生明月，苔花不覺寒。
霜凋采苽米，為飯何香脆。更得鱸魚羹，可以娛荒歲。
溪鳴知水漲，木落覺山空。野鹿閒相過，黄花食一叢。
暮天晴遂定，秋使月明多。最愛雲光薄，微微拂絳河。
秋人易不眠，中夜起長嘆。不若能鳴雞，猶知天欲旦。
隔浦如煙霧，那知是月明。凄涼林木外，一葉亦心驚。
朝罷金鋪掩，人閑寶瑟塵。欲知慈儉德，書史樂青春。
雨含黄口氣，野外半陰晴。處處陂塘水，秋來一夜平。
紫蟹得霜肥，銜禾上釣磯。閒垂兄弟釣，更得白魚歸。
明月化為水，微茫入太清。坐隨河漢落，一嘯至天明。
城南休騁望，秋色未分明。雲作穹廬氣，風為觱篥聲。
暮天俄慘淡，海作颺潮風。吹水來高樹，疏疏雨點同。
葦桃猶在戶，椒柏已稱觴。歲美風先應，朝回日漸長。
平生何所食，命寄首山薇。采義勞妻子，無端此樂饑。
甲觀開千柱，飛樓擢九層。雪殘烏鵲喜，翔舞下觚稜。
最恨喬松上，無端是兔絲。纏綿枝與葉，直至後凋時。
一片空濛裏，泉飛似白雲。隨風將落葉，總作雨紛紛。
猶乘五十時，多學母為師。膝下如南面，無令遊子知。
白芋持為粉，良薑用作虀。雌雄多笋竹，一夜出林齊。
綵勝鏤新語，酥盤滴小詩。昇平多樂事，應許外庭知。
生憎蕉葉大，受得雨聲多。不寐思天曙，明燈在薜蘿。
細雨曉風柔，春聲入御溝。已漂新荇沒，猶帶斷冰流。
階下多孩菊，庭前復女蘭。汲泉頻灌溉，持作老親歡。
老蟾挂青冥，寒影墮秋渚。流聲到楚澤，千古相溶與。
露氣粟我膚，棄捐掌中月。高眼沒雲鴻，澄輝眇窮髮。
天風來廣寒，吹下雲錦裳。雖無金錯刀，緹革余敢忘。
歌子秋風疊，誦子明月篇。信有習鑿齒，勝讀書十年。
龍江多美酒，春白與秋紅。注以離支液，香生玉盞中。
盛德初融後，潛陰未姤時。侍臣占易象，明兩作重離。
海魚稱第一，與馬膏鯽。疍女持相贈，烹來一室香。
采秀擷群芳，爭儲百藥良。太醫初薦艾，庶草驗蕃昌。
四星明狗國，猶在斗魁東。天象何時變，吾兹怨道窮。
微涼生殿閣，習習滿皇都。試問吾民慍，南風為解無。
一陽生小雪，梅蕊已紛紛。夢裏知開落，香多竟不聞。
漸臺通翠浪，暑殿轉清風。簾卷東朝散，金烏未遽中。
日永蠶收簇，風高麥上場。朝來藉田令，菰黍獻時芳。
舞羽諸羌伏，銷兵萬彙蘇。只應黃紙誥，便是赤靈符。
露簟琴書冷，琱盤餌新。深宮猶畏日，應念暑耘人。
萬歲菖蒲酒，千金琥珀杯。年年行樂處，新月挂池臺。
翠筒初裹楝，薌黍復纏菰。水殿開冰鑑，瓊漿凍玉壺。
午景簾櫳靜，薰風草木酣。誰知恭儉德，綵縷出親蠶。
雨細方梅夏，風高已麥秋。應憐百花盡，綠葉暗紅榴。
肅肅槐庭午，沉沉玉漏稀。皇恩樂佳節，鬥草得珠璣。
節物荊吳舊，嬉游禁掖閑。仙風隨畫箑，拜賜落人間。
涼蟬飲風露，流響滿空林。獨自為高潔，應非吾子心。
坑田肥美甚，種得芋渠多。稚子喧爭好，秋來未刈禾。
香好消魂夢，氤氲至夜分。餘煙飛不盡，凝作半牀雲。
毛茶自樂昌，五内盡清涼。屋角新泉水，微含石乳香。
蠻瓜爭絡樹，梨實共垂垂。未忍除花架，霜風任倒吹。
階葉飛難遠，依依故樹邊。朝來含白露，知是淚痕鮮。
朵朵供朝飲，蘭膏是露華。秋來無肺病，不用更餐霞。
何處忘人世，平生此石牀。秋來難出户，恐負菊花香。
既聚伏波米，還數魏舒籌。應笑蘇夫子，僥倖得湖州。
邊人冬更獵，往往得山熊。雪點貂房白，冰凝肉酪紅。
夜猴探百尺，偏得兔兒多。圍獵真吾樂，朝朝踰黑河。
白鷺下沮洳，無心亦在魚。憐君最孤潔，生長水芙蕖。
海日忽沉沉，雲含雨氣陰。通天一道水，吹作瀑花侵。
雲邊風路小，雨外日光微。最惜横江石，無人作釣磯。
花搖知白鷺，水落見紅螺。一片蕭疏雨，聲先到芰荷。
雙槳逆風潮，心飛不覺遙。送君無一語，嗚咽是南朝。
水聲何潺湲，似與夢魂語。愁君一片帆，明夕宿何處。
幾載為閒吏，何曾可代農。君前多袒裼，柳下不須恭。
頻年赴京闕，詎念使臣勞。萬里持甘毳，親年日已高。
且喜臺關上，梅花不笑人。摩娑古松樹，十見老龍鳞。
寡過期中歲，人人亦可師。君行苦離索，悵望復來時。
一水細通潮，帆低屢過橋。陰陰榕影下，漁父不相招。
片雨從西至，開門爽氣侵。蟬聲似溪水，流入野人心。
霜肥螺有柱，月滿蟹多黄。一棹將童子，遙遙至海塘。
風俗河豚會，秋來樂事多。乘潮下生釣，濫口峭帆過。
花中藏跳白，出没少魚驚。向夕鳴榔去，知予是月明。
水鄉魚蟹賤，吾亦事投竿。日夕坐盤石，鷺鷥相與寒。
天生屯女子，五十尚紅顏。不字盤桓甚，金夫未敢攀。
十年坤數盡，辛苦一陽來。此際成婚媾，同將草昧開。
夜夜懷明發，先公夢寐勞。兒孤從少小，淚已盡莪蒿。
多難憑吾父，提攜在夢中。此身能老大，不敢恨途窮。
膚髮今如此，那能不辱親。夢中長痛哭，慚愧白華身。
五旬今有二，多父一年餘。不死如聞道，應能續易書。
妾身不隨波，豈必長繩繫。所慮黄口兒，一去無根蒂。
可憐雙美人，慷慨辭君掌。沉珠在井中，化為明月上。
清淺西南潭，白波跳霜雪。一片秋光寒，誰知是明月。
松露鶴邊滴，清冷滿石牀。夢中驚是月，起視白如霜。
碧玉樓中客，無絃一素琴。泠然林木外，太古有餘音。
玉琴長寂寂，神與至人期。心外無山水，高深只自知。
秋聲空外起，一葉亦蕭蕭。吹我鳴琴去，元音滿寂寥。
蘭草不知名，香含朝露清。花長休出葉，歲晏忌孤榮。
幸與蘼蕪並，無花亦自芳。美人相憶苦，日夕澧川陽。
花葉雖相似，青青有本心。亦知霜雪苦，不忍負空林。
月出雨猶滴，微光似在林。蟲寒聲漸小，不忍到愁心。
蟋蟀寒相語，聲聲有所思。思君似初月，相照未多時。
白雲不出户，為我含精華。所恐風吹去，離離成海霞。
芙蓉白復紅，向暮解還童。更拒秋霜甚，凝粧在月中。
猗彼幽蘭花，春黄而秋紫。顏色能隨時，所以媚君子。
花葉皆有香，乃可持為佩。幽幽君子心，非蘭無所愛。
林下見清真，草衣如野人。開花冰雪裡，豈是不知春
清苦良自持，忘言養高潔。夜靜月明多，開門滿山雪。
十月霜風寒，山木俱摧折。獨此冰玉姿，照影清溪月。
願君似芙蓉，不食猶可衣。芙蓉且有實，一一含霜肥。
故人江海去，相隔萬重雲。歲晚思無已，梅花可寄君。
願君如山丹，花紅至百日。紅盡變為黄，猶作純金質。
何處尋春信，江南路渺漫。夜深山月白，疏影隔窗看。
願君似茨菰，一乳十餘子。心心向太陽，歲寒花愈美。
老干漬清霜，寒梢掛新月。徐徐暗香來，可是春機洩
願君若瓊木，一身作五香。朱火欲盡時，芳氣猶飄颺。
甘蕉經雨後，葉葉有新心。舒卷無人見，蕭疏又一林。
佳色朝來變，微紅似帶霜。但令開滿徑，何必值重陽。
疏枝照清淺，一見興何饒記得春風夜，題詩過斷橋。
生意憐春草，油油是我心。穿冰才一寸，芳氣已盈襟。
又見梅花發，枝枝影向西。可憐千萬片，飛不到潛谿。
仙子步輕盈，泠泠玉珮聲。羅浮煙水遠，詩夢不勝情。
冷艷凝輕露，清香度晚風。如何冰玉質，卻學小桃紅
紅翠雙入簾，知自羅浮至。口銜麻姑書，催我營春事。
深院春無限，香風吹綠漪。玉妃清夢醒，花雨落臙脂。
春已滿浮丘，花開多異色。生憎小鳳凰，向我花上食。
湖上春何在，羅浮夢已空。清香入書屋，不是杏花風。
舟浮香溪來，是我餐霞友。小女采荼蘼，已泛長春酒。
庭院春日遲，風回翠鸞舞。誰倚玉闌干搖動燕脂雨。
林鳥喜人歸，聲聲在竹扉。花含大小笑，笑客食春薇。
不作桃李態，山林別是春。但令心似銕，何慮惹緇塵
苦瓜君子菜，義不食邪蒿。日夕林塘畔，毋辭抱甕勞。
面墨已無情，豈但心如銕昨宵疏影橫，空山半窗月。
陰盡天無雪，陽生地有雷。黄鶯一二囀，已使早梅開。
林深晴日少，天在白雲中。水氣多為雨，山光直似空。
明潔眾所忌，難與群芳時，懷貞歲華晚，只有天地知。
魚膾宜生酒，餐來最益人。臨溪親舉網，及此一陽春。
門對先公墓，松楸日夕看。無田愁薄祭，凄愴一春盤。
負杖還墟落，韶光正及春。澗花欣有主，山鳥喜無人。
未有療饑物，芝華奈盡何。白頭孀鳳老，黄口乳鶯多。
幽幽澗底蘭，花葉愁枯槁。不及爾青蒿，春陽能得早。
母竹春多笋，新篁十日齊。籜龍誰忍斸，留蔭白雲溪。
旭日耀蒼巘，翠嵐生嫩寒。幽人詩夢醒，清響得松湍。
東家復有春，牆上一枝新。未得春風吐，夭夭已笑人。
一朵風蘭好，空生不作趺。自來根本異，寧待露霑濡。
泉飄百丈帶，曲折下流溪。車水村村急，春苗蒔未齊。
垂柳與垂楊，枝條有短長。柳長楊短短，一體似鴛鴦。
風流水楊柳，宜水復宜風。莫即為花絮，飄颺西復東。
風雨何年別，留真向此邦。至今遺恨在，巧過不成雙。
蔆花背日寒，芡花向日暖。同是水中根，為心有長短。
有美雲堂樹，冬生翠負霜。少陰精自固，名以凍青香。
日月同一光，男女同一性。君不愛離居，早歸共鸞鏡。
在北為蒼鷹，在南為鷂子。秋來奮羽毛，一擊輒千里。
兒時射鳥鼠，稍長射狐兔。生長牛羊中，肥白亦如瓠。
壯者食肥美，老者食其餘。黄羊與野馬，毛血腥衣裾。
箕踞而反言，佯為蠻種落。袍帽盡鼲貂，攔街弄絃索。
自古漢和蕃，不聞蕃和漢。漢兒一向眠，自致南朝亂。
皓色生甌面，堪稱雪見羞。東坡調詩腹，今夜睡應休。
君在黄山口，桃花十里長。不知溪上水，流得幾峰香。
建茶三十片，不審味如何。奉贈包居士，僧房戰睡魔。
未開先食蕾，蟲細若飛絲。葉底粉如雪，香宜月上時。
欲花先摘葉，葉少始花多。向夕沾人氣，香如膏沐何。
紫芝華正秀，黄鵠翼還開。綺皓誠儒者，何曾嫚駡來。
西漢崇儒術，功推陸大夫。煌煌新語在，拜手似皋謨。
子真冠已掛，全性市門中。未肯營妻子，仙人讓素風。
梅公有賢女，堪配客星來。夫婦桐江曲，東西兩釣臺。
至今七星瀨，多有子陵魚。翁婿皆高逸，垂光後漢書。
孟光裘褐者，居與伯通鄰。何似梅家女，風流在富春。
陵園那可望，萬里冷煙迷。辛苦子鵑鳥，年年向北啼。
白虹猶飲恨，黄雀尚銜恩。亦有冬青樹，何繇種御園。
點點越羅衣，桃花作淚飛。鷓鴣如有意，為唤阿郎歸。
面脂調藁本，留半與薰裳。一任蛇牀亂，薇蕪自有香。
流水隨絃滑，清風入指寒。坐中有狂客，莫近繡簾彈。
木末芙蓉發，枝枝解向人。刺多傷女手，采摘不須頻。
横塘生水滿，一半種蒲荷。更有茨菰草，根根乳子多。
采摘日盈筐，香生比目房。食多能益智，本草有仙方。
勢急潮相疊，秋來水益驕。漁舟無旦暮，只是弄江潮。
莫即嘆飛蓬，醇醪更養蒙。秋花應似汝，老作雁來紅。
馬上兩蛾眉，鼙婆弄不遲。多因乳茶好，顏色似燕支。
貰酒白雲西，相將玉手攜。無錢吾自分，門有瀉錢溪。
客心與春草，一路接江南。辛苦催歸鳥，朝朝向片帆春。
荷花已成子，荷葉復成衣。一片蒲葵扇，團圓欲寄歸夏。
炎海少秋霜，葉紅因客淚。因風片片飛，飛向江南墜秋。
南枝能作花，豈若北枝好。霜雪平生心，歲寒聊自保冬。
百丈崖懸立，一泓流綠漪。品題無好語，摹寫冷泉詩。
受用十三詩，不離方寸地。門外自風波，行之以無事。
風來無市聲，景物占深浄。鷗狎堂上翁，時來點天鏡。
造物無盡藏，散在林泉中。結亭相周旋，人與萬境空。
鼻祖舊遊地，留得老桂香。有能培植之，此香傳諸郎。
同此江湖心，有盟非知己。我亦畏機人，莫入驚波裏。
策馿風雪中，東君獻詩料。花驚非故吾，聊復索花笑。
沿隄過竹所，履聲驚龜魚。人生適意耳，何必駟馬車。
躞蹀水窮處，雞犬非人間。褰裳不用涉，迤邐逃秦山。
境空納風月，心遠辭埃塵。終日窮目力，得景亡天真。
倦聽花卿曲，狂歌俠士行。年華與心事，醉裏自分明。
胡蝶夢中意，杜鵑聲外愁。問春春不語，柳絮暗汀洲。
叩門真丈夫，一揖棄拘檢。人物晉風流，班坐黄玉簟。
譚壘爭塵清，詩壇傳令急。今日有公事，俗駕不可入。
牆外水泠泠，水邊木陰陰。相遇聊自適，茲辰猶竹林。
同爲山澤臞，半分漁樵席。我不踐斯境，誰肯賞茲僻。
意到景自到，榮榮窗下花。一張彭澤琴，一甌陽羨茶。
有酒斟酌之，歡然成諠譁。何必五侯鯖，李綠兮香瓜。
一會良不易，載言翻令愁。清風有時度，白日不可留。
君顔猶少年，我髮不勝幘。百歲壘一丘，主翁驚是客。
數面成骨肉，子歸將何之。長嘯盼天外，雲意俱遲遲。
春來只煙雨，何必更留春。啼烏聲聲恨，情多太管人。
桃花元有淚，不必雨啼紅。滴滴蒼苔上，吹乾恨曉風。
春山無遠近，雨過總青青。雲作蛾眉黛，愁人是翠屏。
春色已牵腸，何须柳帶長。海棠經淚洗，花白似秋霜。
高臥不知處，花含古洞春。白雲來借問，三詔彼何人。
桃葉三春好，桃花復似霞。君心愛桃葉，不肯愛桃花。
蝴蝶與芳草，相憐不為春。羅裙深淺色，愁殺冶遊人。
西苑接雷塘，花含粉黛香。流螢與明月，夜夜照君王。
淥淨堂前竹，秋期赴白雲。不知緣底事，一日可無君。
落月依荒戍，流煙暗裏河。紛紛舵樓女，未曙唱吳歌。
淥淨堂前鶴，孤棲守竹軒。胸中無限事，恨汝不能言。
野殿半晴雲，參差霽色分。楓林殘雨在，猶耐夕陽薰。
粤客龍鬚席，吳娘鴨嘴船。一聲蘭槳發，驚起月中眠。
采花莫采葉，采葉恐傷藕。藕中多亂絲，纏綿那得久。
蓮白多生花，蓮紅多生子。采白莫采紅，留紅在葉底。
種菱水宜淺，種藕水宜深。白白無人見，淤泥識此心。
水肥多並蒂，色映白成紅。葉大偏宜藕，田田滿浦東。
古木不成林，風含太古心。不須枝與葉，自可作悲吟。
枝枝花上花，蓮菊互相變。惟見西洋人，朝朝海頭見。
子熟無饑鳳，枝枝墜露清。只須三兩葉，便可作秋聲。
亦是珊瑚種，花開大似盤。石家如意好，擊碎作山丹。
珊瑚亦作林，紅絕知三歲。自紅開至黄，不忍離頭髻。
暮春淳菜長，半出湘湖水。水淺葉生多，不見莖莖紫。
水深蓴莖肥，葉少如釵股。性滑逐流波，吳娘休得取。
願君似山丹，紅顏得長保。一開三月餘，黄落猶能好。
一夕花榮落，終如木槿何。朱顏不可恃，流恨蕣英多。
冉冉泰山竹，孤生只自憐。君非松與柏，那得女蘿纏。
郎采首陽甘，妾采首陽苦。甘苦不同心，枝條但相伍。
苔青至秋紫，蘭紫至秋紅。妾自多顏色，承恩歲晏中。
但教為菡萏，不願作芙蓉。菡萏未開好，含葩似阿儂。
藕花既相偶，蓮葉亦相連。借問鴛鴦鳥，何莖最可憐。
灼灼水芙蓉，中含青薏苦。花葉苦中生，蓮心君莫取。
泥水何愁濁，芙蓉且種來。藕中如有節，花葉自然開。
與君情好蔤，白蒻在泥中。花葉生同節，相蓮自始終。
藕行元有路，深淺總耕泥。摘葉能傷本，田田開未齊。
君心似明月，妾貌比蔆華。與月相回轉，青青映海霞。
鯽魚解相即，鮒魚解相附。阿歡獨何為，一去不迴顧。
儂如抱香枝，不離水松樹。栽為木屧輕，隨郎踏霜露。
兔絲本無根，所恃惟茯苓。茯苓在松下，兔絲長青青。
芭蕉亦有心，葉葉過牆陰。為爾含風雨，秋聲一夜深。
花葉長相偶，莖莖節上開。荷邊休摘葉，留作一花來。
不見園中樹，花開只在枝。枝間结紅豆，一子一相思。
歡作檳門花，儂作扶留葉。欲得兩成甘，花葉長相接。
赠子檳榔花，雜以相思葉。二物合成甘，有如郎與妾。
不及蓮根好，泥中得偶生。鴛鴦花葉下，雙宿到天明。
不如池上藕，花葉得相連。花落蓮房見，青青子可憐。
菡萏含猶淺，青青帶露寒。的中元有薏，莫但作蓮看。
憐花及桃葉，憐葉及桃根。古渡煙波上，相迎笑未言。
憐桃及桃葉，愛柳及稊荑。但渡無言苦，蘭橈我自持。
忽破苔痕去，微微屐齒餘。落花真妒爾，片片在裙裾。
蜂食花鬚落，黄沾几案多。海棠開未遍，已炙玉顏酡。
未忍委蒼苔，含情向玉杯。東風如有意，吹上故枝來。
鳥聲催雨至，向夕又春寒。花片不飛去，圖君拾取看。
石上一仙夫，箱中五嶽圖。不知張孺子，識得老人無。
君來不遇我，我到不逢君。古殿依修柏，寒花對暮雲。
花朝花已盡，祗有絳桃肥。梅子青青好，流鶯打不飛。
人家盡木棉，花作一朱天。二月猶無葉，珊瑚十丈然。
海棠晴暖候，紅影滿春山。朵朵如醇酒，酡人白玉顏。
未開先吐蕊，蜂食為微黄。二月花寒甚，紅成白海棠。
急景歸來早，窮陰晚不開。傾杯不能飲，留待卯君來。
香駐蛛絲細，微微吐紫煙。一春無事極，日把水沉煎。
葉惹鶯毛綠，花粘燕嘴紅。生憎聲睍睆，一一入愁中。
出上纔雙葉，抽心已一花。色應欺翠羽，香未減蘭葩。
與卿似芙蓉，花葉相偶生。摘花莫摘葉，花是葉所成。
菡萏尚未發，芙蓉亦未開。距荷始出水，那得實蓮來。
藕荷在泥中，潔白祗自知。花生兩葉後，節在不嫌遲。
寄生松上蘿，寄生桑上蔦。為蔦莫為蘿，采桑人少小。
洞外復空中，千千萬萬同。勞師唱竹頌，知是阿誰風。
茯苓龜鳥形，華山生者好。千歲附松根，赤白長相抱。
氍為袴口，白為陌頭。行人見辟易，奴隸如公侯。
得此壺漿女，千秋兩浣紗。真州祠下樹，香接苧蘿花。
東峰五十三，西峰四十八。同為百一峰，細細數奇拔。
峰峰在谷中，芙蓉不可見。下注大龍湫，何峰多白練。
南來雁蕩館，北去雁門家。不是峰巒好，何因別塞沙。
一峰一回顧，知爾下山時。數遍東西谷，中峰不可知。
賢后金罍酌，班姬亦羽觴。玉顏酡更好，試把索郎嘗。
每嫌明月夜，酒氣太薰卿。不若同霑醉，氤氲直到明。
兒寒捉熨斗，母凍方裁襦。箸襦兒已足，複母所須。
兒既上箸襦，複不須作。箸襦下當煖，熨斗火方大。
心甘和薏苦，一種在蓮房。試把芙蓉擘，方知儂斷腸。
生憎雙蛺蝶，終日鎮相隨。不是韓憑魄，何須風太吹。
雨餘苔蘚上，泥以燕銜香。一片餘春色，依依在畫梁。
小小比肩時，春來忍別離。不須燒鵲腦，已使妾相思。
花豸盡情啼，郎行莫隴西。花含紅淚落，片片濕香閨。
身是珠兒女，穿釵不穿珠。將珠求媚蝶，一一繫羅襦。
香薰長在手，不必辟寒犀。心字燒難燼，和花作燕泥。
願作秭歸鳥，催君春暮歸。當歸還有草，相寄莫相違。
珍禽解姓秦，弄語向芳春。購得從蠻女，邊鸞畫不真。
向花啼不已，一一是相思。更有山鶘好，雌雄總畫眉。
大小花含笑，風吹祗半開。幽香如夜合，一朵入窗來。
芭蕉休剪葉，剪葉子生遲。滴滴宜疏雨，聲寒秋夜時。
距荷猶短短，葉小不勝珠。已有花相偶，參差出綠蒲。
蓮葉不多長，先花已作香。一珠愁蕩漾，攀弄濕羅裳。
葉小亦留雨，風吹珠不圓。瀉時驚寶鴨，花下不成眠。
大小過寒食，傷春淚未終。可憐花與鳥，都作杜鵑紅。
多謝青鵻鳥，檳榔要與郎。寧食我橄欖，莫食我檳榔。
青鵻且莫來，檳榔猶未熟。莫食檳榔青，寧食檳榔肉。
瓊南無酒家，酒向椰中取。椰子有一心，出酒如娘乳。
椰心在酒中，大似銀桃子。浸以玉漿寒，食之甘且旨。
雙燕復雙燕，生時不相見。相見在黄泉，雌雄何婉孌。
持贈綠金蟬，為卿釵上餙。雙棲朱槿中，相媚情何極。
郎是簳珠兒，儂是薏珠子。自憐同一珠，甘苦長相似。
攜手南山陽，采花香滿筐。妾愛留求子，郎愛桃金孃。
蠶蛾多食葉，贏得腹中絲。辛苦得成匹，纏綿無盡時。
蟾蜍月中獸，生與嫦娥居。多謝思君夕，流光滿玉除。
暮來粧閣冷，風使雪花多。若作春楊柳，當如飛絮何。
不種忘憂花，但栽懷夢草。夢長在君傍，何惜憂終老。
鏡好終雙照，粧成覆綠紗。牆陰休灑淚，恐作斷腸花。
冬深熟始黄，香甚為含霜。玉手休冰著，堆他在繡牀。
春來雪有香，片片惹衣裳。么鳳殷勤甚，銜來欲點粧。
江口夕陽低，孤帆影共西。要郎行不得，花豸好多啼。
酒豈蠲愁物，須卿夜合花。端陽多采得，日夕泛流霞。
六十一年前，吾詩已萬篇。惟憑兒子記，未任老夫傳。
詩篇能暗誦，汝亦少陵兒。文選尤家學，精通及少時。
誰將七寶月，擊碎作玻瓈。絕勝菱花鏡，來從洋以西。
鑄石那能似，玻瓈出自然。光含秋水影，尺寸亦空天。
濁酒不取味，素琴無復絃。何須更清論，相見自蕭然。
蒼蒼竹林暝，鬰欝松氣寒。縱横興來筆，攲側醉中冠。
褰裳涉幽澗，日落煙巖空。躊躇待新月，長嘯来清風。
夏木繞茅廬，棋酒資清宴。密葉綠藏枝，空聞黄鳥囀。
寧作黄鴛鴦，不作紫鸂鶒。鴛鴦解白頭，雙毛同雪色。
晨暮響寒泉，飛輪駛風轉。士飽氣益振，輕與先零戰。
依依煙未歇，漠漠風初靜。浮花滿波面，不見參差影。
軍中富餘暇，飛蓋南城隈。雍容陪後乘，一一應劉才。
雕簷日華動，滉瀁照漪漣。四月芰荷滿，不似在窮邊。
枝分清淺流，縱横貫城市。還如恩在人，潤澤無終既。
逼漢敞高巖，緣雲結飛閣。東山草樹曛，致足登臨樂。
簫鼓震陽休，組練照芳洲。意氣坐中客，羞笑山陰遊。
雄兔在月中，雌兔長相望。月中不顧儂，孕子何由兩。
汀沙落席帆，岸柳縈單舸。小市遠微茫，簇水初燈火。
百合蒜可憐，根根皆百合。赠郎百合根，花葉休相雜。
杳杳河洲晚，客行殊未返。目隨林鳥還，心共征鴻遠。
寂寂河洲夜，蘆花繞墟舍。孤客久未眠，窗燈落寒灺。
漠漠河洲雨，依稀辨村聚。時哉鷗鳥羣，凌亂爭鳴舞。
卿生東越東，妾生南越南。參差數千里，來下鳳凰簪。
我得聖俞詩，於家果何如。留爲子孫寶，勝有千年珠。
昔時劉碧玉，貪嫁汝南王。今時劉碧玉，但愛隴西郎。
清波見白鷗，靜林聞啄木。泉細入平沙，雲閑出幽谷。
坐嗅白蓮蘃，卧看青竹枝。閑齋不成寐，起讀聖俞詩。
籬下多新菊，淵明歸思長。主人方愛客，未得傲羲皇。
君念東歸日，應須晝繡榮。當令故關吏，還識棄繻生。
淋淋出海門，百里雪花噴。坐看東歸去，平沙空有痕。
待詔久公車，囊装半已虚。雄文雖雅麗，未得似相如。
偃蹇登脩阪，高侵雲日間。幾人征戍客，跋馬望家山。
塞下春寒在，東風雪滿鬚。河陽機上婦，知我苦辛無。
柳似妖饒舞，花如爛漫粧。那堪隴頭水，嗚咽斷人腸。
空外遊絲轉，飄揚似妾心。别來今幾日，彷彿近雕陰。
塞北爲君戍，江南是妾家。遙知關外雪，只似嶺頭花。
驛使何時發，憑君寄一枝。隴頭人不識，空向笛中吹。
曉棹旌旗迥，暮河鉦鼓喧。商船極目避，漢使一何尊。
吳釀木蘭春，紅鱸白錦鱗。玉盤聊下筯，初識紫絲蓴。
岫貼晴天闊，舟緣石岸深。遙知作書處，纜裊綠波心。
沙溆鸖爭飛，波光可染衣。松江異淇水，信美不如歸。
咫尺東園樂，無如簿領何。春風連夜惡，聞道落花多。
城樓傳晚鼓，稍稍訟庭稀。起拂衣中土，還騎款段歸。
鸞路迎長日，農祥正曉天。九垓同燠沐，萬物向蕃鮮。
盛德方迎木，柔風漸布和。省耕將效駕，擊壤已聞歌。
候鴈来歸北，寒魚陟負冰。相烏風色改，暘谷日華升。
種桃臨玉井，裁勝刻金花。借問此何處，崑山王母家。
長樂曉鐘殘，皇輿入問安。東風猶料峭，冒絮禦餘寒。
暖日初添刻，柔風乍襲衣。弄孫時哺果，觀織屢臨機。
膾肉紛銀縷，蘭芽蔟紫茸。太官遵舊俗，歲歲與今同。
樛木猶藏葉，夭桃未作花。六宮歌逮下，四海詠宜家。
溝暖冰初斷，牎晴雪半消。餘寒不足畏，塗壁盡芳椒。
翦綵催花發，開簾望燕歸。藏鬮新過臘，習舞競裁衣。
不獨山頭白，人頭亦垂素。積雪有時消，青山色如故。
誰謂花庵陋，徒爲見者嗤。此中勝廣廈，人自不能知。
萬木吼穹谷，駑駘屹不前。猶勝望塵客，佇立九衢邊。
山鳥勸人飲，山蟬笑我狂。歸時興未盡，不得看斜陽。
疊石溪上春，茅茨卜築新。前言如不踐，山蟬又笑人。
客到暫冠带，客歸還上關。朱門客如市，豈得似林間。
雖道長安樂，爭如在隴頭。林間祝聖主，萬歳復千秋。
桃李都無日，梧桐半死身。那堪衰病意，更作獨遊人。
借問劉季姍，今亦行三否。定知姊妹中，辭藻人人有。
千珠復萬珠，難買綠珠子。不買綠珠生，但買綠珠死。
為客寡歡娛，女愛移男愛。感君棄餘桃，多情不好外。
女蘿不自持，因依松樹枝。松樹長青青，照妾桃李姿。
勿佩宜男草，遲遲生阿侯。年年十五六，天許莫愁不。
四十未枯楊，生稊亦云好。雖非木槿花，亦自能愛老。
東方娶小妻，一年即捐棄。君勿師容成，房中圖秘戲。
小婦不長妾，大婦不長妻。人生各有命，貴在與夫齊。
太守主羅浮，神仙多女流。羅離與浮合，總惹使君愁。
卿家日湖東，定家月湖西。送儂打兩槳，先為到慈溪。
慈姑白髮多，垂腰亂如雪。為裁裙與襦，手爪不言拙。
向日開偏早，清多亦畏寒。不知香欲滿，尚作白雲看。
未出疏林外，幽香在薜蘿。夜來全不見，卻恨月明多。
白頭無一可，幸未愧梅花。冰雪同枯槁，無心任歲華。
山鳥向人喜，梅開已滿枝。銜將三兩片，欲點美人眉。
卻嫌暄暖甚，未臘已開殘。么鳳莫收去，留香過歲寒。
亦知花定落，不敢恨東風。苦是餘香在，魂消一片紅。
相將山喜鵲，花作一春糧。梅片兼殘雪，清冷齒頰香。
花發先春至，春風尚不知。年年同白首，多在苦寒時。
故人惟汝在，不道是瑤華。香外無知己，氤氲自一家。
孤榮亦已久，清絕自無人。幸在雲山外，長含太古春。
魚食白雲影，不知花滿潭。持花作香餌，卻被白鷗銜。
贈歡百合根，根比花好。大小總駢頭，瓣瓣長相抱。
贈歡多芬芳，華實一時好。宜母子在懷，宜男花在抱。
上山日采樵，四十未成媼。因多脂粉花，顏色長能好。
一春多淚痕，苔上無人掃。化作斷腸花，復為斷腸草。
昔愁杜鵑多，今恨杜鵑少。杜鵑為我啼，莫惜到天曉。
苦愛猿啼好，猿啼易斷腸。斷腸今已矣，化作望夫岡。
蝴蝶花不香，鷓鴣草不長。長時為郎作，西去紫騮韁。
蝴蝶亦有花，鴛鴦亦有草。花草總芬芳，要郎置懷抱。
昔聞烏鵲好，不入宋王羅。又有香家女，同棲雙燕窠。
昔聞蝴蝶好，同宿青陵臺。又有水西子，窠成雙燕來。
欲泛忘憂物，秋英採掇難。道旁多苦薏，亦作菊花看。
小兒雙角髻，狀似折腰菱。欲與簪花朵，葳蕤恐不勝。
不須冰與雪，自作一瑤華。人道水仙子，芙蕖是一家。
數枝春粉嫩，籜解即瑯玕。未忍青青玉，持將作釣竿。
古渡從桃葉，沿洄到夕陽。青溪三十六，曲曲是愁腸。
鶯花三月艷，脂粉六朝香。不分青溪水，愁心與爾長。
郎去不知還，風帆疾如馬。願似鴛鴦鷗，隨潮時上下。
今歲愁鹹早，秋分害早黏。無多遺穗在，婦子亦腰鐮。
花時愁作颶，幸及肅霜成。留稈長三尺，燒鹽作水晶。
千錢租鴨步，爭向女官沙。食罷三秋粒，禾生又海涯。
沙田無晚稻，霜降已全收。銜穗多膏蟹，泥中拾滿篝。
幾葉開簹谷，蕭疏已作秋。筆端煙雨態，爭向管姬求。
望郎如棗子，今夜可來來。莫使流黄月，清光拂不開。
生憎子巂鳥，不解一催歸。啼殺楓林裏，連弓彈不飛。
煙水小長蘆，微茫子大夫。不知垂釣罷，亦復著書無。
瀑花無大小，吹落總成冰。一夜風含凍，草峰雪盡凝。
敲泉驚宿鳥，乞火動鄰僧。無與共吟嘯，呼猿下古藤。
柳花下堦砌，衣動香氤氲。蝴蝶不相識，亦來衣羅裙。
花香不出林，誰識蕙蘭心。幸得微風起，吹來滿素襟。
正色自難久，榮華祗一朝。自嫌因太赤，不欲鬬嬌嬈。
朱顏苦難駐，花裏一蜉蝣。榮落須臾事，誰能得白頭。
白白復黄黄，雌雄知幾行。春風吹不亂，各自宿花房。
又植一株斜，雖陰不礙花。參差成五柳，人說似陶家。
林下逍遙甚，猿裘與鹿巾。欲蠲霜露疾，多飲太和春。
誓將三寸舌，求結萬人緣。寶刹成功日，當期道法圓。
問我何厨傳，珍鮮滿故園。笋方青剝指，茄欲紫垂拳。
醉掬山先走，行呼月後隨。欲眠梧影下，又恐白雲知。
身如雲樣輕，心似月兮皎。何物堪贈君，一顆安期棗。
風吹五花輦，露綴九光輿。夜半紅塵起，琴高失鯉魚。
上界足官府，大仙多拘束。遂令東方朔，只戀殿前肉。
玉女鳴珂珮，投壺不憶題。劉安無復傲，殿殿叩星扉。
酒專風月權，詩欠江山債。恐是試長房，塵勞君少耐。
伊昔爲句漏，其心在丹砂。丹成遽仙去，不且判鶯花。
雞翹豹尾中，鳳閣鸞臺客。何似許旌陽，西山煮白石。
躍馬西湖道，載酒湖水濱。一蝶忽花下，招之論大椿。
青山猶古人，碧草亦大雅。幽鳥話昇平，陳摶何爲者。
山色重拈出，秋雲似削平。可憐松下路，月黑不堪行。
月落松方暗，花蜚鳥正啼。青山春窈窕，碧草曉凄迷。
北闕投封事，南山返故廬。李衡千樹橘，張琰一園蔬。
月濕松梢露，溪鳴竹裏風。是中有詩味，何日一樽同。
不是無知己，相忘獨有君。孤襟開皓月，往事付浮雲。
劍浦猶殘堠，螺江始問津。向來風浪惡，回首謝靈均。
人遠看來短，山遥淡欲無。水邊漁舍密，天際客帆孤。
亂山草斜出，危岡竹倒懸。人家春樹裏，山色夕陽邊。
霜月沉青嶂，汀鷗卧白沙。曉風刪竹葉，秋霧補山丫。
安得安期棗，如瓜恐不然。楚江萍似斗，泰華藕如船。
百念今何女，何年遂大刀。瑶池春不老，誰復敢偷桃。
憎却堤邊柳，青絲復爾長。自憐愁裏鬢，不覺暗中霜。
月落知何處，夜長無了時。幽人春自感，鶯燕亦何知。
書來相借問，客至欲如何。自草黄庭去，歸來管割鵝。
命駕承千里，論文且一樽。春高人易老，風雨閉柴門。
多愁君自爾，不樂我何曾。西北山如削，明朝約共登。
回首烏啼夜，傷心月滿樓。真成花命薄，不及柳風流。
啼鳥千山暮，輕風一路清。草連江色暝，月對夕陽明。
心造虛無外，絃鳴指甲間。夜來宮調罷，明月滿空山。
聲出五音表，彈超十指中。鳥啼花落處，曲罷對春風。
鴉報千林曉，梅供一枕香。曉來春思倦，餘夢尚悠揚。
青盡池邊柳，紅開檻外花。數時長病酒，今日且分茶。
夙酒縈懷處，芳亭拄頰間。一鶯黄翠柳，雙鷺白青山。
黄鳥新聲變，青山霽色妍。預爲寒食地，晴放海棠天。
犬見行人吠，牛尋熟路回。烟光迷碧嶂，花片點蒼苔。
風雨平安日，山林富貴天。笋芽青露爪，蕨蕻紫伸拳。
雪後竹君子，霜前松大夫。梅殘半點白，猿叫一聲孤。
驚夢猿三咽，窺帷月一痕。無人空犬吠，依舊掩柴門。
酒弄三竿日，詩成一枕風。寒聲落鴻鴈，秋意著梧桐。
樓影秋江白，苔碑卧夕陽。水昏沙暮起，一一鴈南翔。
嫩竹容歸鵲，寒松捧落暉。危紅和露落，空翠撲衣飛。
竹手擎雲重，松肩荷月高。烟收天地闊，醉目數秋毫。
犬吠月如晝，馬鳴人渡橋。更無詩與酒，虛度可憐宵。
香篆孤烟裊，燈龕寸火微。夢和明月冷，心與白雲飛。
星似螢千點，雲如鶴一雙。孤吟寒不寐，落葉打空窗。
柳眼開何媚，蒲芽長得伸。寒花方謁日，新燕已參春。
雪洗桃花面，烟描柳葉眉。與春同是夢，安用賞春爲。
人間百春秋，天上一晝夜。六丁驅日輪，長過咸池下。
紫皇坐瑶臺，敕我草洞章。落筆三百首，飲我白玉漿。
我著紫綺裘，俯視蓬萊洲。手把八空氣，縱身雲中游。
我醉輒指麾，莫向太帝說。要煉五彩石，去補西天缺。
幽鳥噪巖谷，寒煙鎖薜蘿。忽遇金蟾蜍，無人自呵呵。
碧草正春風，雨晴竹落涕。白鳥忽飛來，點破一山翠。
傲歷冰霜久，沾濡雨露深。青青長自苦，不改歲寒心。
鐵石心腸壯，冰霜節操堅。纖塵應不染，潔白自娟娟。
矯勁神偏古，孤高韻自清。終令衆惡草，不敢傍根生。
蔦蘿縈高枝，終抱高枝朽。烈士託窮交，窮交稱耐久。
傍石蒲草瘦，傍湖蒲草肥。因依各已定，不願更相移。
請得一日假，來遊半月泉。何人施大手，擘破水中天。
水清魚樂遊，群來復群往。何事隱居人，把竿臨其上。
微吟水部詩，欲續廣平賦。須是鐵心人，方識花妙處。
一陽未噓枯，霜木醉夢裏。照眼忽橫枝，令我折屐喜。
窮陰沍冰壑，霜月耿夜殘。中有羅浮仙，洒洒風骨寒。
蒼凉遯荒野，交與桃李絕。遠聘不肯來，爲君三磬折。
蒼根封古苔，空腹餐凍雪。老意暗生香，丁寧勿輕折。
天風開瘴烟，獨立山椒雪。神人藐姑射，相對成二絕。
好花不必大，骨瘦花自小。一點春有餘，萬古香不了。
蕭蕭三五花，影落寒溪淺。佳處不在多，詩興孤山遠。
東風捲晴雪，山意頗空寂。掃花歸作飯，豫當調鼎實。
箕踞長松下，忘情白髮新。城市有名利，江山惟白雲。
雨闌流水急，風定落花遲。一老臨溪釣，雙童畫地棋。
松關深更迂，中有安行路。從渠馬上人，笑我不出戶。
本無食肉相，每飯甘藜羹。侯鯖豈不佳，怯怯疑生兵。
紅樓艷歌舞，樂極還生哀。攲枕看兒戲，好懷終日開。
風麤或捲茅，雨飽頗生草。泓然老硯池，照我髪縞縞。
閒花淡心事，不作春風妍。野竹三五枝，引凉吹晝眠。
松影亂書簷，鳥聲隔山屋。有客抱琴來，爲彈芝田曲。
霜崖白石髓，火鼎黄金芽。生疏不入夢，飽飯煎江茶。
紅塵野馬急，老意饑蠶懶。借取黄庭經，時時謾遮眼。
階下有龍潭，一泓寒且碧。不須撫兩掌，流出仙人液。
禪居何所有，戶牖白雲分。直待譚玄後，相隨花雨紛。
誰從五竺國，分得一枝來。秀出重樓外，專除世上埃。
古院楓篁裏，寥寥隔市喧。仙禽發異響，驚起老僧禪。
高僧一揮錫，觱沸自然流。怪得談經處，能令石點頭。
曾飲桂山茶，未登桂山路。芒鞋白苧衣，相約遊山去。
侵階草逾碧，明窗日漸遲。携針聽語鳥，牽斷繡床絲。
湖色開明鏡，巒光列翠屏。雙眉不忍畫，羞對遠山青。
一到空山下，回看遠俗塵。松枝堪作麈，無計贈情人。
若得共此栖，松菊長携手。岸上數株松，何須減五柳。
寄郎以山字，得無無解處。得郎一人來，便可成仙去。
脚下繡宮鞋，殷勤爲郎做。今日貪看山，鳳頭半已破。
躋攀不辭遠，微汗溼紅粉。萬一有桃源，當期郎共隠。
山中白日暗，霏霏雲雨動。信此非巫山，安能入郎夢。
妾在山中來，郎在溪頭住。郎若泛舟尋，莫誤桃源路。
聞郎今日來，日斜何不至。應知篙櫓遲，羨殺雲中翅。
利名何足事，山中樂未央。郎如學耕耨，奴便學蠶桑。
茅屋擁紅爐，聊在山中宿。枉却几上燈，無書供夜讀。
嬌兒漸聰慧，出語解人意。促奴須早歸，恐爺書又至。
寄郎三片玉，至今無報音。深山多古跡，不得共郎尋。
買舟不論價，但願舟不遲。歸時與郎面，不致效秋時。
羅袖沾春霧，蘭橈蕩碧漪。采蓮莫折藕，折藕可憐絲。
驅牛下前陂，草深牛自樂。聖代無遺賢，不須長叩角。
一宿已先覺，四明那更遊。去來無所着，風日海山秋。
寶曆書推律，春觴頌獻椒。年年似今日，三萬八千朝。
昔日山前寺，兵餘掃地空。汝今能協力，真是寶林通。
風光連北闕，景物傍西湖。禁籞濤江上，茲樓天下無。
虛齋留御榻，小徑近層崖。再拜觀奎畫，渾疑侍玉階。
參天宮柏翠，布地禁花紅。臺沼如文囿，規摹有汴風。
浙江天闕下，波惡祖龍知。在漢如西渭，於周比右伊。
翼翼瞻齋殿，深嚴步苑廊。三人俱漢傑，一老玷周行。
柳花馳道雪，櫻子上林紅。留得青春住，從教白髮翁。
韓彭不見幾，范張歸計早。問我基生涯，耕讀村居好。
聖詔頒寬大，天恩遍邇遐。雷風孚號令，草木動萌芽。
氣至風條達，陽升土墳盈。芸芸生物遂，兩兩泰階平。
歲近寒風薄，宮深愛日遲。欲知春到處，梅杏有新枝。
曉漏催銀燭，新春趁賀朝。御香烟馥郁，宮佩影飄颻。
爲湖始何人，人賢物亦久。所以甘棠名，百年猶不朽。
明月照寒宵，湖水白如晝。縱覽泊中流，清光應可就。
晝景添宮漏，慈闈念女功。常時浴蠶日，親到濯龍宮。
冬至四十六，三陽生此辰。帝令天下壽，鑽燧教斯民。
九扈方司啟，潛陽已發春。瑶觴進椒柏，眉壽祝靈椿。
甲觀翔雲覆，新宮書漏長。柳條初弄色，梅蕊已飄香。
愛敬承三殿，慈柔化六宮。常膺萬春祝，永繼二南風。
西昴昏當午，諏訾旦在東。聖君南面治，常候四星中。
光宅唐堯日，暄和太昊春。德如天溥愛，性與帝同仁。
乘震司春令，先天布政經。人時頒鳳曆，農事視龍星。
快雨不相期，平湖忽蕭颯。坐久日明簷，繁聲靜中滅。
秋空晚自明，孤烟澹難起。適意一枝筇，時來對寒水。
誰憐組練寒，夜雪連營積。有客卧衡茅，淮山夢中白。
渾疑蠟作花，貌野中抱幽。冷香不盈階，意盡仍一流。
尖萼破微霜，明犀透清暾。不有朱紫繁，那知中色尊。
今日尋此梅，危行石澗東。花神欲宣令，萬鐸懸春風。
分得蹲鴟種，連根占地腴。曉吹黏玉糝，深碗啖模糊。
肉食嘲三九，終憐氣韵清。一畦春雨足，翠髮翦還生。
溉釜熟輪囷，香清味仍美。一線解瓊瑶，中有家人齒。
葉實抱芳辛，氣烈消煩滯。登俎效微勞，乍食驚頻嚏。
周郎愛晚菘，對客蒙稱賞。今晨喜薦新，小嚼冰霜響。
金鏃因形製，臨畦發永歎。時危思擷佩，楚客莫紉蘭。
新芽肌理膩，映日浄如空。恰似勻妝指，柔尖带淺紅。
密壤深根蒂，風霜已飽經。如何純白質，近蒂染微青。
雖無適口味，暖益功稀比。菜苦不登盤，言中多逆耳。
孤紅低映岸，併艷遠連汀。露浥層層展，風披葉葉零。
密藴羅文細，明含玉色清。冰盤時薦美，刀惹斷絲輕。
分房圓戢戢，弄色翠娟娟。摘實憐空菂，方知雨露偏。
樓迥星河轉，宵殘鼓角催。重門和月鎖，寒夢繞花回。
錯落雙刀合，晶熒百鍊光。剪裁皆在手，終不露鋒鋩。
號令行惟信，人誰不我承。舉烽諸國叛，敲鐵小童譍。
拂兒雖草創，日用最相親。莫遣維摩室，潛生庾亮塵。
慚非蘇子佩，聊置簡書間。尺牘予慵理，何勞汝汗顔。
鎮浮須假重，刻石作狻猊。偶以形模好，兒童競見知。
抄書防縱逸，界墨作遮闌。妙用誰能識，心端筆自端。
小瓶防硯渴，埏埴自良工。懷抱清誰見，聊憑一滴通。
代木收奇幹，安燈創小檠。勿誇能自照，得助益高明。
匠餘留片木，榰案定攲傾。不是乖繩墨，人間地少平。
殘霞銷暝色，新月長圓輝。黄落樹滋本，夜眠人息機。
簷溜停清瀉，林聲息怒號。水浮秋色遠，山带夕陽高。
宿雁猶驚渚，昏鴉已著林。野平雲散亂，江動月浮沈。
交道久矣喪，何代無秦鹿。先生千載心，悠悠山水綠。
人從生處樂，鳥過故鄉悲。英雄漢天子，一歌雙淚垂。
向晚適幽興，行吟下村路。前溪一抹煙，輕罩千行樹。
石骨棱棱見，沙紋遠遠開。海天清瘦景，眼底一時來。
登高步斜陽，四望心悠哉。莫愁黃昏近，會有明月來。
羌笛怨清商，城頭夜未央。裊裊女蘿陰，擺落明月光。
一叢隔水白，點破青林煙。渾疑雪壓枝，卻訝孳乳天。
三三傍沙洲，五五依林樾。相招早還家，今晚多明月。
何處笛常聞，橫岡日欲昏。數聲牛背穩，自是一乾坤。
清朝負斤去，薄暮巾車歸。行歌古路深，寒煙暝翠微。
徘徊復徘徊，幾度孤城暮。不見遠人來，望斷南橋路。
旅食京華久，年來音信疏。忽聽雙鵲語，暗卜嶺南書。
朝聞喜鵲噪，為報鄉關喜。鄉關久無書，相望六千里。
白髮偏憐早，烏紗每恨遲。中年如滿月，已近漸虧時。
浮雲世事改，孤月此心明。詠歎坡公句，淒然百感生。
客來打秋風，我贈秋聲集。要知此書名，預先為我立。
放散一萬年，羲皇莫能補。忽逢何老人，彷彿見太古。
誰聚東海石，築作青嶙峋。欲袖東海歸，時恐主人嗔。
旭日出暘谷，曈曈曙色佳。重門渾未到，先到讀書齋。
小搆靜沉沉，偏宜清俗襟。此中何所似，明月到天心。
周君憑小榻，自說懶無疋。要學陳希夷，一睡四十日。
雖無十杖花，不讓玉井水。主人似濂溪，霽月光風底。
曲曲抱寒綠，蕭蕭趁隱身。頻年無俗客，有時來故人。
嘗懷橘中叟，無忘六斛塵。輸贏同一夢，當局是何人。
薄采瀟湘骨，寒天障物華。世珍雲母石，我愛欵冬花。
光風泛州渚，草暖花亂開。歸田無別業，此是種花臺。
老樹三百年，鬱鬱含風雨。巨蠹穴其心，對此傷南渡。
寒泉下觸石，淙淙昏曉。野田分上流，昨夜水聲小。
野澗近芳洲，寒泉繞石流。時看雲出石，相對隱人幽。
北林無別景，早晚籠煙樹。時聞山鳥聲，亦足幽人趣。
蒼髯萬松宮，窈窕一徑開。請回俗士駕，切莫呵殿來。
力學如力耕，勤惰爾自知。便使書種多，會有歲稔時。
水流自何許，遠欲窮其源。石梯苔蘚層，微有屐齒痕。
兩崖限東西，裏有一带天。老蟾更多事，駕月下潺湲。
叢叢萬橫枝，羅生雜松篁。不以巖穴幽，歲晚政自香。
遊戲一彈棋，歲月駒隙過。不如兩忘機，石上跏趺坐。
去去山轉深，樹下益凄冷。時有月烏飛，間碎梧桐影。
仙宮已降敕，雅有新遷除。乞爲此閣使，雲物屢卷舒。
小山碧巉巖，直上與天齊。詩成欲磨崖，藤羅費攀躋。
銀床遶周遭，一規寒浸水。試敲拄杖看，恐觸蛟龍起。
逆溪隨水行，更上紫翠峰。朱欄忽飛閣，映带烟霞重。
借榻卧雲屋，攲枕仔細聽。誤疑鳴珂聲，不知水泠泠。
山前大飛雪，路有何處入。蒙茸亦花飛，冷濺征衣濕。
木末俯清軒，獨立久延佇。何人騎鶴來，髣髴吹笙侶。
至寶不自獻，韜藏亦英華。餘香被草木，秀擢幽巖花。
石壁自磨礲，三嘆用不久。如去到人間，爲儂洗塵垢。
古文不可賣，未覺賣藥非。侵晨荷鋤往，暮得芝朮歸。
石礫沙沃盡，悠悠潭影斜。塵襟不忍濯，爲惜無玷瑕。
隔山聞禽聲，欲往道路隔。顧瞻此橋上，白雲出迎客。
雉入水為蜃，難窮變化神。非榮隴山質，要復化來身。
埽卻越臺塵，坐弄王孫草。舞雩日日詩，風光元不老。
明善進誠心，未能省外事。頓使知慮煩，修身功不易。
擊玉又敲金，思君對我吟。江門臨水坐，明月二更深。
春淺復春深，半風還半雨。我欲向梅花，梅花深不語。
一種幽素姿，凌寒爲誰展。似嫌冰雪清，故作黄金淺。
青青林間竹，有亭才袤丈。林深隔囂塵，人間見真尚。
溪流去無窮，路遠更難盡。信步到橋邊，望中千里近。
寒蘆卧疏黄，遠水分淡碧。秋荷如有情，相映兩鸂鶒。
奮髯欲何爲，戢翼應有待。畫工妙丹青，物狀從變態。
獨坐桂花邊，清香杳杳燃。夜深山寂寂，明月滿西川。
恨余行李速，愧子酒杯長。日暮于誰屋，天寒陟彼岡。
自笑如窮鬼，相從不記年。每煩詩餞送，不止辦車船。
挹君如玉雪，未易得親疎。何日深山裏，同燈共讀書。
明仲竄蠻煙，欽夫棄盛年。空令後死者，有淚滴遺編。
昔者監香火，今焉裂芰荷。祝融應冷笑，還肯再來麽。
鄰曲無還往，何由有別情。惟應小窗月，長記讀書聲。
兒童娛膝下，母子話燈前。却憶江湖上，家書動隔年。
北戍邊城下，南遊瘴海頭。不知天地內，何處可逃愁。
絕愛牆陰橘，花開滿院香。鄰人欺不在，稍覺北枝傷。
孚若如天馬，軒昂不可羈。爲貧疎飲客，因病出名姬。
弛檐逢除夕，檀欒共擁鑪。把如爲客看，還得似家無。
架書多散亂，信手偶拈開。匹似前生讀，茫然記不來。
手種梅無恙，蒼苔滿樹身。可憐開較早，不待遠歸人。
格力窮方進，功夫老始知。儘教人貶駁，喚作嶺南詩。
向來與相國，投分自鍾山。不入翹材館，甘爲老抱關。
下吏語尤硬，投荒身轉輕。不然玉局老，肯喚作先生。
月落宿禽起，幽人殊未迴。不知何處磬，迢遞過山來。
既收其印綬，猶送以車船。回首柱下史，江邊更可憐。
昨日專城守，今朝失國人。乾坤如許大，無地著孤臣。
赫赫戎衣定，區區扣馬非。如何孤竹子，嫌粟不嫌薇。
丘筆鄭克段，軻言象愛兄。回天力不足，削地罰猶輕。
無盡頗縱橫，晚方攻蔡京。猶稱賢宰相，應爲客先生。
鋹也騃孺子，并蛙徒自尊。如何南武帝，面縛向夷門。
具艦逃安往，焚巢潰不支。區區一州力，不足辱王師。
宣勸猶疑鴆，龍顔笑引觴。絡鞍奉明主，執梃長降王。
身是假皇帝，國由內太師。僞朝舊宮殿，歷歷有遺基。
役民如犬馬，國破作降俘。往往湖中石，宣和艮嶽無。
怪怪奇奇石，誰能辨醜妍。莫教贊皇見，定輦入平泉。
觀寺臨湖上，亭臺出柳間。都忘來五嶺，將謂在孤山。
已作南夷長，那爲北面臣。未忘真定冢，畢竟是華人。
漢人稱勁粵，累世不加兵。狂卒纔三百，如何便縋城。
漫費人蒸土，常如物潰堤。傍疑爲息壤，下恐有蟠泥。
郭外皆鯨浸，區中等螘窠。若無西鴈翅，客子奈愁何。
一棹微茫裏，孤亭紫翠間。恍疑涉彭蠡，又似訪廬山。
江險不容極，禹功胡可忘。向來小龍子，衮冕食千羊。
夾立朝羣玉，濃粧列萬筓。中州不敢頓，拋在瘴雲西。
茆山千萬疊，不得見天全。帆出扶胥口，無山只有天。
雪冒禹碑石，雲埋泌草堂。早知抱遺恨，悔不挾乾糧。
半夜黄天蕩，樓船雪浪中。當年草檄客，今日負樵翁。
太武求溲處，支祁著鏁邊。淮風晨裂面，淮浪夜驚船。
展卷嗟丘也，東西南北人。昔還行脚債，今作卧遊身。
一匹好東絹，天寒家未溫。儘教兒拆繡，閑管婦無褌。
不怨窮并佚，能安小與卑。何須立奇節，展季即吾師。
忿懟及韓駟，荒唐入郢鞭。樂生端可拜，寧死不謀燕。
羋姓且爲虜，纍臣安所逃。不能抱祭器，聊復著離騷。
寄聲謝絳灌，勿毀洛陽人。歲晚治安策，諄諄禮大臣。
孝廉已稱帝，賓佐盡封侯。不道投荒客，交州白了頭。
鬼質內持衡，胡雛外握兵。一朝臨白刃，乞米老儒生。
幸自忤將軍，那堪觸太真。世無郭中令，誰贖謫仙人。
飲食晚由竇，門庭誰敢闚。禁中無急詔，不記奉天時。
貂璫竊大柄，韋布獻孤忠。牓出惟風漢，無名在選中。
不愁兒足凍，第恐母心傷。所以子范子，惟彈一履霜。
莫親於父子，天性有時移。竟以婦爲厲，空令傳作詩。
君父如天地，雖逃安所之。可憐共世子，死不恨驪姬。
親劬何以報，子職貴乎勤。梨本非難熟，瓜殊未易耘。
伍奢呼二子，一至一奔焉。逃父吾無取，讎君亦未然。
詔自沙丘至，如何便釋兵。君王令賜死，公子不求生。
聖經非拒父，古誼有傳賢。據以兵求勝，彊能智自全。
晨興風色惡，日晏汲歸遲。寧與閨中訣，莫令堂上饑。
禮律通稱母，寧分繼與親。乃知履霜子，絕似卧冰人。
智出建成上，賢於子糾多。至今稱讓帝，當日喚寧哥。
木主來西土，檀車濟孟津。只應千萬世，瞻仰首陽人。
賢矣兩家臣，存孤極苦辛。後來有曹馬，亦是受遺人。
稷下空多士，誰爲國重輕。列城七十二，死者一書生。
六國鈞南面，甘爲北面臣。向微生一叱，幾帝虎狼秦。
紛紛荆聶輩，猶有利而爲。智氏已無後，先生欲報誰。
已設床臨牖，何須綬著身。遂令移鼎賊，知愧飾巾人。
卜築堪容膝，休官免折腰。寧書處士卒，不踐寄奴朝。
唐德雖中否，猶能愧畔臣。盡驅汙賊者，往拜詐喑人。
城去曾聯疏，宣收亦舉幡。向令無太學，安得有何蕃。
節將飛颺去，牙郎賣弄餘。唐臣不負國，惟有一尚書。
一聞堯禪後，洗耳急歸休。鄰叟嫌泉濁，牽牛飲下流。
皇皇問津者，藐藐耦耕人。不識吾夫子，寧非古逸民。
客云自孔氏，不覺喜逢迎。止宿見二子，孰云無世情。
上古聞巢父，衰周有楚狂。由來豪傑士，不必待文王。
去避坑焚禍，來成羽翼功。留侯不自語，驅使紫芝翁。
尚恐公汙我，何妨史失名。深衣與短製，同召不同行。
幸自沉冥去，無端物色求。蓑衣亦堪釣，何必被羊裘。
肅宗漢明主，猶惡五噫詩。一旦拂衣去，世人那得知。
採藥棲遲穩，燃萁篡奪危。景升不愛子，却念德公兒。
太公輔西伯，嚴子客東京。獨有汾亭者，無人得姓名。
歷歷非諸子，駸駸及聖丘。乃知焚籍相，亦自有源流。
决去先生勇，懷安二子慙。向令猶在坐，楚市赭衣三。
偶脫驪山厄，龍鍾九十餘。誰知漢掌故，傳得不全書。
面折公孫子，堂堂負直聲。安知上前議，那復有黄生。
綰臧不自保，强致老先生。魯邸今朝罷，蒲輪昨日迎。
茂陵輕樸學，寬對乃忻然。口謾談三代，書纔說一篇。
竊弓俱奮臂，窺鼎迭磨牙。同姓餘中壘，昌言抑外家。
新箋傳後學，古訓發先儒。不擬狂年少，燈前罵老奴。
當時三晉地，已有聖人生。不曉河汾氏，爲隋策太平。
棄甲爭先去，收兵殿後回。但云馬不進，應自聖門來。
數戰數敗北，寧非將略疎。收功一匕首，安用讀兵書。
浪說三遺矢，猶堪一據鞍。君王不自試，耳目信人難。
說客爲秦諜，君王信郭開。向令名將在，兵得到叢臺。
太息臣無罪，胡爲伏劍鋩。悲哉四十萬，寧不訴蒼蒼。
絕漠功雖大，長城怨亦深。但知傷地脈，不悟失人心。
塞外傳烽急，雲中調守難。誰爲帝言者，白髮老郎官。
飛將無時命，庸奴有戰勳。誰憐老衛尉，身屬大將軍。
土室不堪處，其如瘴毒何。莫年款段馬，有愧少游多。
除却祖生外，餘皆在下風。老奴口耳小，安得肖司空。
不能戰涿鹿，聊復隠崆峒。揮手謝軒帝，毋煩順下風。
活得如彭老，憂愁八百春。頻爲哭殤叟，屢作悼亡人。
了不見矜色，晬然真德容。先生新沐髮，弟子歎猶龍。
肉身無羽翼，那有許神通。會得泠然意，人人可御風。
白骨因誰活，青牛與爾俱。未酬再生德，更索積年逋。
宿有驂鸞約，飄然遡碧霄。不爲君主鬯，却伴女吹簫。
子羽徒扛鼎，其如欠轉圜。不能决王霸，聊去作神仙。
忽棄國中去，疑爲方外遊。早知守都厠，何似莫仙休。
忽去爲吳卒，深逃安漢公。翻身天地外，脫屣市朝中。
藥品用昆蟲，遂虧全活功。至今仙未得，只在蜀山中。
世傳漢明帝，始夢見金身。曷不觀列子，西方有聖人。
面色削瓜黄，眉毫覆雪長。安知四天下，只在一禪床。
放勛訪吾叔，魯叟問弘聃。所以此童子，諸方亦遍參。
直以心爲佛，西來說最高。始知周孔外，別自有英豪。
明鏡偷神秀，菩提犯卧輪。更將舊衣鉢，占斷不傳人。
若非大氣魄，只是小機鋒。老子一聲喝，學人三日聾。
此老手中棒，輕輕也有瘢。佛來與三十，某甲莫須餐。
若以色見我，幾於貌失人。林公少鬚髮，澄觀欠冠巾。
值亂行何適，隨緣住亦安。能將石虎輩，只作海鷗看。
寺甲於江左，身迎入禁中。如何浄居殿，餓殺老蕭公。
俱著錦衣裳，憑誰辦綠黄。可憐君耄矣，賢嬖不賢姜。
甫聞阿嬌進，又報衛娘留。莫倚金爲屋，重重只鎖愁。
玉座吞聲別，氈車觸目悲。如何漢公主，去作虜閼氏。
歆已作佐命，雄甘爲大夫。獨餘黄室主，不肯面新都。
倉皇問君父，忠孝兩關心。絕勝杞梁婦，惟知哭藁砧。
昔有二人貧，耕田與負薪。朱妻恚求去，郤婦敬如賓。
夫節獨高古，婦賢傳至今。既爲加美謚，復不用邪衾。
不敢怨夫子，徒悲誤妾身。安知同穴者，乃是乞墦人。
彼雛飾容服，吾穉業耕鋤。不以貧慙富，賢哉婦儆夫。
尊嫜有嚴命，妾不獲從夫。去去猶回首，諄諄別小姑。
貴賤有定分，勤勞無怨心。若令逢呂武，亦化作姜任。
恍惚疑如在，纏綿愛未休。明知已仙去，猶欲出神求。
獸不能加害，傾身障赭紅。安知丁與傅，他日鷙於熊。
妾命薄如紙，君恩冷似冰。生當事長信，死願奉延陵。
主命亦危矣，媼謀真拙哉。煩君賜妾杖，嗔妾覆君杯。
粧束姑隨世，風流亦動人。等閑擁髻語，千載尚如新。
誰謂曹瞞智，回頭玉座空。向來臺上妓，盡入洛陽宮。
殘香猶在笥，舊曲尚書裙。不及新歌舞，樽前奉主君。
向來金谷友，至此散如雲。却是娉婷者，樓前不負君。
忽見牙郎態，吁嗟悔失身。不虞小婢子，曾是柳家人。
把袖謀幾售，開圖計忽窮。空遺千古恨，不中祖龍胸。
頓無英霸氣，尚有婦兒仁。聞漢購吾首，持將贈故人。
辛苦傭耕久，饑寒謫戍餘。竟令秦失鹿，首爲漢敺魚。
殿上俄流血，沙中竟脫身。乃知燕刺客，有媿漢謀臣。
貴不見渠面，危曾活爾身。柰何施一飯，便責翳桑人。
南面稱孤貴，西京謁帝卑。誰能如李密，更望一台司。
向令從七國，是自列陪臣。太尉空稱賞，非知劇孟人。
魚服俄離網，龍泉忽缺鋩。却將江左業，分付紫髯郎。
戴昔劫名士，周嘗暴里人。少年一蕩子，歲晚兩忠臣。
遺書今羽化，傳者匪真書。此老縱橫祖，儀秦得緒餘。
雖以賓師待，幾於妾婦然。不羞君割地，謾對客談天。
韓子流於慘，聃書妙造微。百年同一傳，誰是復誰非。
夸大帝傳由，形容跖侮丘。僅饒聃禦寇，共載一虛舟。
白髮夷門老，能興晉鄙師。魏王備它盜，曾不備如姬。
不待精神契，惟憑頰舌求。莫年薦燕客，差勝似穰侯。
常産常心論，平生不謂然。晚知蘇季子，佩印爲無田。
北面老先生，人間事飽更。不聞求樂氏，但見薦荆卿。
焦子如天膽，秦王似屋嗔。如何刀机上，活得解衣人。
酈生方橫死，蒯徹亦陽狂。設不逢劉季，同趨一鼎湯。
墨子城無恙，公輸械有窮。要須能壁立，未可恃梯攻。
石馬殘陵下，金鳬出藏中。誰云樗里智，卜墓近秦宮。
巧言愚冒頓，厚賂餌閼氏。祕計言之醜，剛云世莫知。
危晁知不免，削楚慮空長。東市哀朝服，西京號智囊。
老賊有肝鬲，多爲德祖窺。誰令預籌事，更與共觀碑。
全活嚙鞍吏，平章秤象船。丕乎真有幸，舒也竟無年。
殺身明逆順，濡足救危亡。未必荀文若，甘爲操子房。
華容蘆荻裏，一炬可無遺。歎息劉玄德，平生見事遲。
征南滿腹智，實似小兒癡。漢水有涸日，沉碑無出時。
肘後臣非靳，胸中彼未純。乃知兵妙處，不可妄傳人。
带從內府頒，枕出古陵間。却笑韓宣子，區區愛一環。
童作夫人紡，藏錢百萬多。不知三篋內，還記舊書麽。
虎視無强對，鴟張有篡心。可憐臍裏燭，不照塢中金。
惜李常鑽核，商財自執籌。如何嵇阮輩，放入竹林遊。
金谷觴豪友，珠樓擁艷姬。南交來處悖，東市悔何追。
左氏譏懷璧，楊公却袖金。安知機巧者，藏得叵羅深。
玉檢匪頒隆，珠簾餽遺通。更揮諛墓筆，褒讚死姚崇。
三千兩鍾乳，八百斛胡椒。不悟口中襪，猶貪掌上腰。
沒有財遺臭，生無善可傳。向來堆白屋，盡是窟郎錢。
五季驕諸鎮，終朝易千人。使無孔方癖，猶是晉名臣。
聚橛并番楀，今猶唾姓名。國人深可畏，尹氏更須平。
西子宴姑蘇，靈胥賜屬鏤。如何居上宰，忠越不忠吳。
豫建無長慮，旁窺有販心。絕嬴由呂相，繼馬乃牛金。
焚餘寧有籍，坑後更無儒。不解愚劉項，翻令二世愚。
極力排舒黯，聯翩去不迴。惟應刀筆吏，時得到翹材。
佞幸傳呼至，師臣傴僂迎。暮年靈壽杖，幸自可扶行。
二相去留際，中原治亂分。異時馬上淚，遥灑曲江墳。
僣僞蟠宮闕，忠賢血賊庭。相君無喜慍，面色只藍青。
本欲除閹腐，安知召寇戎。緇郎不爲相，朱賊得稱雄。
坐閲數朝主，竟爲何代人。漢官敭歷遍，更作虜師臣。
哆侈何其甚，憂傷只自知。雖經夫子筆，不廢寺人詩。
國漸移田氏，人誰悟景公。牛山兩行淚，據與寡人同。
嬖與賢分國，賢疎嬖在旁。未嘗無樂克，其柰有臧倉。
但見顓朝久，誰知媚竈勤。紛紛由嬖進，非特一商君。
歸自沙丘後，因專定策功。國由中府令，帝在望夷宮。
費亭侯在日，亂已有萌芽。養得螟蛉種，猶能覆漢家。
舉國排閹尹，還鄉少弔賓。太丘芻一束，全活幾多人。
五十年間事，渾如曉夢餘。三郎南內裏，何况老家奴。
國老辭機密，閹兒叩緒餘。殷勤傳一訣，莫遣上觀書。
敕使爲唐患，忠唐獨有君。晚知王自取，悞殺老監軍。
盡識葠無毒，明知堇有災。安知嘗試者，百死百生來。
厥初賦形貌，固已具陰陽。素問無人讀，流爲采戰方。
疾始於榮衛，哀哉不豫謀。貪生諱聞死，天下幾桓侯。
壽有可延理，醫無不死方。扁曾憂骨髓，和亦畏膏肓。
自昔名高世，皆由藝入神。未應除扁鵲，世上便無人。
秦法嚴堂陛，秦兵遶殿廬。如何危急際，只有一無且。
古來神異少，天下妄庸多。文帝能全意，曹瞞竟殺佗。
跳入無人見，誰知有路通。長房非黠者，草草出壺中。
方差能臘腹，學誤至漸襟。幸有經文在，休於注脚尋。
女子乃知我，明朝變姓名。可憐逃不密，猶迫詔書行。
列書詫知死，楚些說招魂。尚莫窺壺子，安能返屈原。
繇語幾於讖，流傳信有諸。王何謾辛苦，易自是占書。
魚腹纍臣訣，蛾眉衆女仇。靈均空發問，詹尹若爲酬。
宋賈兩名士，茫然立下風。信知古賢聖，多隠卜醫中。
巧歷雖千歲，先知一日差。未能下算子，亦道是占家。
賣卜本逃名，下簾無市聲。如何穹壤內，知世有君平。
元帝何曾諭，京生自此疎。區區推卦氣，欲撼石中書。
平叔知幾語，疑於易學通。歲朝不相見，隔日問三公。
逆知生女主，預說覆唐宗。誤殺五娘子，安知在後宮。
似有人推背，相傳果是非。請君看祕記，若箇泄天機。
義理無窮盡，雖丘或未知。老聃與項橐，聖豈有常師。
函谷非無士，登庸乳臭兒。空令園綺輩，頭白不逢時。
子羽力扛鼎，諸侯屈膝臣。能從小兒語，盡活一城人。
武帝有荒志，終童無遠謀。長纓自繫耳，莫繫越王頭。
擊蒙鑿帝竅，躐等尊玄經。混沌死七日，童烏夭九齡。
彧作操謀主，羣爲丕上公。暮年翻有愧，膝上與車中。
二穉吁何罪，冤猶在史書。老瞞渾忘却，只記哭倉舒。
但愛梨并栗，不傳琴與書。乃翁莫惆悵，它日舉籃輿。
牧有諄諄誨，宜無赫赫聲。假令如叔父，一世得狂名。
座上交游廣，城南講讀餘。如何萬金産，只解八分書。
舉國聽桓子，呼天誄孔丘。可憐倚楹女，徒爲魯君憂。
神女登徒子，微詞未必然。感襄通一夢，窺玉費三年。
狡獪疑爲幻，姝妍復似魔。殷勤把花去，莫惱病維摩。
天子覽書悲，肉刑無復施。不惟嘉烈女，亦自活神醫。
穹壤有時敝，娥名萬古垂。直從彤管筆，便到色絲碑。
古人重言德，初不論傾城。切莫傷容鬢，猶堪嫁孔明。
竹笥并綀帔，何妨托妾身。若逢夫壻問，向道乃翁貧。
出塞男兒勇，還鄉女子身。尚能吞北虜，斷不慕西鄰。
琴挑何曾動，梭投未免慙。女郎循古禮，元不解清談。
首如飛蓬亂，家賣漉籬供。老漢驚吾女，禪機捷乃翁。
綠竹覆清渠，塵心日日疏。使君遺癖在，苦要讀文書。
使君美且仁，遍地種桃李。豈獨放春花，行看食秋子。
官是勸農官，種桑亦其所。安得陌上人，隔葉攀條語。
夜色何蒼蒼，月明久未上。不上倚城臺，無奈東南嶂。
離披寒露下，蕭索微風觸。摧折有餘青，從橫未須束。
觴流無定處，客醉醒還酌。毋令仲御歌，空使人驚愕。
素艷羞粧額，紅膏妒雪膚。寧臨白刃死，不受赤眉污。
林高日氣薄，竹色凈如水。寂歷斷人聲，時有鳴禽起。
駿馬如花妾，平生不負春。如何飛燕語，不恕輦邊人。
相國私英倩，將軍嬖子都。可憐洛陽令，只問主家奴。
恍惚天書事，莊嚴土木功。暮年王太尉，典領玉清宮。
養成河北賊，挑致海東夷。空國坐朋字，亂華由黨碑。
雖則仇平仲，何曾問大年。崇寧一相拜，元祐幾人全。
登庸局面變，報復念頭差。貶削村夫子，褒崇笑夜叉。
著論貶臨川，談經抑老泉。權書并字說，究竟果誰賢。
至郭陪清語，留衣示別情。奈何鳳翔骨，不得憲宗迎。
劍履崇刀筆，鈞衡付蹶張。賈生年尚少，且去傅諸王。
守相卿耆舊，相逢必霽威。渠寧私邑子，汝勿視翁歸。
祿米皆前定，分銖不可添。園葵莫爭利，鄰棗亦傷廉。
寧游屋溪畔，勿傍盜泉邊。監竹不食笋，先賢樣在前。
莫歎家庭遠，卿侯即父師。尚於吾繾綣，定不汝瑕疵。
先緒微如綫，未知誰亢宗。翁猶慙父祖，汝可復慙翁。
十載脾神厄，何曾食有魚。擊鮮徒溷汝，遺鮓適憂吾。
記取元城語，南州熱異常。別無衛生訣，止酒是丹方。
博士今儒彥，遥知講席重。汝宜束脩往，吾亦執經從。
汝幼不努力，忽爲三十餘。勉旃教汝子，要付善和書。
莫耗官倉粟，休貪御手羹。新年採薇食，詩比舊年清。
桃李已成塵，葵榴各鬭新。紅顔年少子，白髮背時人。
餐菊飲朝露，平生不歠醨。與龍爭角黍，無乃謗湘纍。
喚起龍泉老，儂今把釣緡。還公旗與鼓，別付奪標人。
不喜追風驃，尤憎競渡船。寧爲之反殿，怕著祖生先。
時服頒周府，薰絃奏舜廊。未知新帖子，幾首似歐陽。
客屨自來去，山翁病不知。座無麴道士，門有艾天師。
兒女需京纈，經時買未歸。似嫌無艾虎，不肯換生衣。
韓廟坡爲記，羅池愈製碑。老農不識字，自唱送神詩。
朝朝責太平，日日御延英。欲識太平處，鼕鼕社鼓聲。
士不論窮達，離鄉即可哀。白頭孫七十，歲歲埽松來。
仙不離人世，何須遠覓仙。桃花最深處，更著小漁船。
廣築長城一，紛紛走避秦。長城遍天下，底處著逃人。
鎖却藏舟屋，丁寧勿浪開。漁郎最饒舌，曾去引人來。
受職於天，李冰周處然。何曾現靈怪，專一管豐年。
寬裁領，蓬頭亂插花。相呼挈牲酒，再拜禱桑麻。
夜裏，折箭傳黄旗。野老心無事，聞之忽皺眉。
眼中人，纍纍原上墳。昔作夸毗子，今爲冥漠君。
城郭有時變，市朝回首非。誰爲遼鶴說，第一莫來歸。
傳聞惡，邕宜守備孱。各宜更短製，未可靠巍冠。
國蹙公卿耻，諸賢强自寬。向來沙市冢，太半徙公安。
荆益俱危急，風濤共一舟。未知策應使，兵已至何州。
移閫於重慶，支吾亦十霜。但聞繩魏尚，不見雪陳湯。
初謂武陵遠，移來不計春。近傳湖戶警，愁殺避秦人。
老賊順流下，周郎憑軾觀。不干春水事，一蹙走曹瞞。
玄琰俱年少，能摧百萬師。如何桓幼子，輕議謝家兒。
飲血吞奴羯，盛溲餉佛貍。勿論城大小，但問守城誰。
穹廬迫淝水，黄屋幸澶州。謝傅方爭弈，萊公亦擲骰。
草市魚蝦賤，園家芋栗肥。一城空巷出，萬燭送神歸。
樵蘇出林看，士女擁途迎。要識神通趣，年年此際晴。
狙裹周公服，優蒙孫叔冠。無論騃兒女，神亦被渠瞞。
武當并灌口，聞說燬於兵。獨有東南遠，人神尚太平。
村樂殊音節，蠻謳欠雅馴。老儒無酌獻，歌此送迎神。
往昔揚州市，神仙愛夜游。夜來燈與月，不忝小揚州。
泮渙舞雩樂，懽呼祀蜡忙。且記童子咏，莫管國人狂。
亂離無醉者，有則以爲祥。慙愧生平世，人人在酔鄉。
鼕鼕街鼓動，寂寂市聲稀。祭罷社人散，老巫懷肉歸。
九龍吐香水，茲事已千秋。道是本無垢，年年浴未休。
生曾辭寶位，死却要金棺。達士發冷笑，癡人被熱瞞。
一鶴爲前導，奚煩絳節哉。樵蘇私借問，何處地仙來。
開國何其忝，箋天未必俞。繳還三百戶，換賜一千株。
日日煩湯使，年年費火攻。暮齡知艾附，不及荔枝功。
解使冰腸煖，能令玉色腴。誰能補丹訣，素女絳羅襦。
童子偷無怪，先生老尚饞。采時留絕頂，猿鳥要分甘。
帝享老臞仙，丹苞實醴泉。猶嫌無供帳，賜以錦漫天。
包柚書云爾，分桃傳有之。憐渠生處遠，玉食偶然遺。
懷橘悲何及，芸瓜老不任。摘來先廟祭，灑淚向松陰。
傳得上林種，曾於艮嶽栽。吾君無嗜好，不貢一株來。
珍貴均摩勒，甘滋過醴泉。謂天不吾享，豈不厚誣天。
有意祝靈椿，無堪獻野芹。玉杯真繆巧，金鏡最忠勤。
自從出腹來，未嘗識奇偉。顧瞻忽眩晃，冷汗如潑水。
戰掉病三日，湯熨乃能起。譬如秦武陽，震慴白帝子。
彈指七十年，顔髮遽如此。棒喝夾攻之，碓磨備嘗矣。
既具頂門眼，逐得少林髓。南山梵王宮，規模自唐始。
輪奐絕鉅麗，像設尤卓詭。瓣香大雄前，恍然憶稚齒。
儂久離怖畏，佛亦生歡喜。却看丈六身，僬僥國人爾。
枯槁蒙膏潤，誰非喜雨人。兒童翻懊惱，惜不看鞭春。
祓除嘯梁祟，驚走散花魔。切莫敺窮鬼，相從歲月多。
冰銜常恁麽，雪鬢轉皤然。一事差堪喜，詩多似去年。
點點沃枯焦，聲聲伴寂寥。五更初聽雨，千載後聞韶。
巫祝呼神去，緇黄送水還。若非宿來雨，仙聖亦慙顔。
昕朝避黄屋，露禱動蒼穹。野老安知帝，豚蹄賽社公。
在處陂池白，寧愁汲路遥。老猶堪抱甕，窮未至操瓢。
昔憂腹不穀，今恐耳生禾。誰向衛公說，翻瓢莫太多。
試倚高樓望，桑田化渺彌。安知爲野老，農事上雙眉。
噫聲初發竅，巨浸倏漫空。我欲鎸箕畢，爲天節雨風。
久斷過從客，尤妨刈穫夫。羲和應爛醉，晨起失金烏。
爵並開鄉邑，官皆視大蓬。年齡高畧似，鬚髮黑難同。
我昔單棲久，君今半被空。天公將老壽，裨補兩鰥翁。
菰甘因輟送，荔熟亦均分。食指真欺我，脾神不似君。
平生老兄弟，歲晚共婆娑。蘇氏推同叔，程家說二哥。
决獄初迎雨，開倉旋取陳。青黄今接夏，饑疫免憂春。
簾密風時度，宮深日倍長。紵羅隨節賜，黍麥趁新嘗。
執熱寧忘濯，清心自釋煩。東朝聞好語，畏日解餘暄。
莫放雙眉皺，休嗟兩鬢蓬。耆英圖裏看，若箇弟兄同。
荆花開漸少，瓜蔓摘幾空。頼有長頭子，相從禿鬢翁。
秧馬催予出，銅魚羨子分。無蓮照學士，有竹比封君。
甫昔排閶闔，雄曾賦馺娑。而今行不得，切莫喚哥哥。
鴈足書良是，鸞膠事已非。如何子卿內，不待藁砧歸。
人事多翻覆，由來不可量。安知議郎女，遠嫁左賢王。
寄語涉川女，安知往問津。水神不妬汝，偏妬冶容人。
短夢曾留枕，餘情更獻璫。宓妃空絕代，不得偶陳王。
春煖披香殿，夜寒長信宮。帝方安禍水，妾敢怨秋風。
姊弟皆殊色，專房擅主恩。何曾送歸妾，但見啄皇孫。
父魄下沉淵，兒聲上徹天。向令逢孔氏，是亦女參騫。
淑妃寒食語，千載尚堪哀。不念同光帝，。
劉季開基主，周昌託子臣。不能活如意，何况戚夫人。
鸚鵡鷦鷯賦，鷼寧愧二蟲。吾衰邊幅窘，姑置小池中。
世有殊尤物，天慳賦詠才。恨渠生較晚，不及見鄒枚。
曉起鐘猶凝，朝回露欲乾。逡巡下清蹕，委曲問平安。
糲食憂民瘠，茅廬念士寒。一生憐此老，錯把兩眉攢。
諸老雲臺上，人人畫一籌。奈何令退士，長抱杞人憂。
昨朝捷旗至，明日警書馳。避殿猶如故，來庭定幾時。
臣繇賀捷表，臣結中興碑。亙古雄辭在，於今老學誰。
客駭蒙倛面，兒扶痀瘻身。有時臨鏡問，此老是何人。
溪水拍浮滿，野花紅白多。老夫被牽率，信步出雞窠。
飲狂插紅杏，醉倒藉蒼苔。董子窺園出，龐公上塚迴。
邕題碑板富，郊因詩句窮。濡毫乏精婢，隨馬有奚童。
倦攬今書尺，時將晉帖看。殷生與宰相，一體問平安。
范公蜀西曲，陸老劍南詩。子美渠曾道，淵材輩豈知。
莫惜千銀燭，頻添兩玉瓶。不須擂羯鼓，花睡未曾醒。
一種穠纖態，三郎未必知。浪將妃子比，妃子太濃肥。
神女漂紅者，顛姨發赤然。年年吹洗了，未必恕今年。
恰見如丹粒，俄驚似紫綿。山翁無供帳，只就落花眠。
地行臣耄矣，稽首告天公。藉草千場醉，留花十日紅。
絕頂風吹酒，中流浪駭舟。參軍顛落帽，處士悔科頭。
修厦欺晴日，重簾度細風。羣仙不煩促，長在廣寒宮。
和靖肘後訣，不曾埋土中。煩師試尋看，尋得報衰翁。
社友携詩訪，憐予滿面塵。么么今出局，不是社中人。
尋芳空茂木，鬥草得幽蘭。歌舞纖絺健，嬉游玉佩珊。
入佛名無本，歸儒字浪仙。韓公雖稍黠，不曉句參禪。
浪說無文字，楞伽面壁看。元來有懷挾，一世被麤瞞。
無盡談空學，縱橫膽似天。如何兜率說，不肯許他禪。
寥昔十年字，新今百八篇。男兒自傳世，何必託彼傳。
僧句多枯槁，舟公錦繡堆。如何涉吾地，咄咄逼人來。
勤本小家數，韓歐大秀才。二公需作料，勾入集中來。
占斷一房居，磯邊足釣徒。如何貪出世，亦典了西湖。
昔把釣竿垂，今拈拂子揮。磯邊漚鳥問，師出幾時歸。
壽康朝謁蚤，長信燕閒多。不有圖書樂，其如晝漏何。
栖非梧不憇，渴以醴爲漿。回首笑鴟輩，方爭腐鼠忙。
顧影矜毛羽，晴川偶泳游。不知誰打鴨，驚去不回頭。
玉宇宜朱夏，壺冰生晚凉。深心念行暍，清夜久焚香。
李下與瓜田，嫌疑謹未然。先賢監竹木，不食笋多年。
襆被囊書去，譏征市與關。姑全藺卿璧，勿買鄭商環。
機難下鷗鳥，察至見淵魚。何日抽回去，商人願出塗。
太守今元結，論交四十年。汝行勿前却，如在父兄邊。
蠶宮罷採擷，暴室獻朱黄。翕呷霜紈動，闌班綵縷長。
汝圖膏血飽，吾惜體膚傷。景略捫差快，宜師撲不妨。
原沉向九泉，推死已千年。有水皆爭渡，無村不禁烟。
老人七十八，佳節一百五。丁寧海棠花，更可數日不。
唐朝知制誥，多付與詩人。豈有飛花句，虛爲起草臣。
當年傳畫燭，帝遣快行。山齋卧，目自結。
只靠詩娛老，安知病著身。不能繫白日，且可買青春。
楊柳堤邊立，荼架下行。不知一遺老，更看幾清明。
向來稱閤老，歸去作園翁。鬚髮已華皓，紫薇藥應紅。
村酒家家熟，溪船處處通。香山妄分別，學士與誰翁。
輕薄墜鞭子，清狂謁水生。如何唐老杜，也作麗人行。
樂歲何嘗飽，春陰忽又晴。一之其可再，四者每難并。
雨似黄流决，雲如黑汁翻。未言豐九扈，已覺飽千村。
周匝荒原徧，延緣斷港通。馬鬃渠有力，龍骨爾何功。
鮭菜饁耕者，雞豚賽社公。不聞車軋軋，但見鼓鼕鼕。
甘隨團扇棄，無復貫魚同。聞道陽阿燕，君王築避風。
壓蔗出寒漿，敲冰簇畫堂。人間正袢暑，天上絕清凉。
五馬驟從東，桑中無路通。使君休調笑，君婦恐如儂。
溽暑避華構，清風迎早朝。楓槐高自舞，冰雪晚初消。
南訛初應曆，五日未生陰。靈藥收農錄，薰風拂舜琴。
皇心本夷曠，一氣自炎凉。不廢荆吳舊，民風見未央。
客送西州路，兒封北苑墳。凄凉蒿里挽，未必九泉聞。
炎凉蒼狗變，光景白駒馳。忽見鏡中者，驚詢汝是誰。
，冰輪。妬，不管素娥愁。
好客期難至，清歡擬即差。不逢鏡，何處覓金蟇。
詔歲銀袍盛，頭場玉鑑明。妃靈如有助，娥老尚多情。
眥血滴耕夫，愁眉蹙賈胡。良辰風雨至，不復田禾蘇。
輅死向千年，占書世失傳。安知無肘後，留在遠孫邊。
勤披萊子服，種汝奉高堂。汝自忘憂爾，吾憂未易忘。
果核無殊性，惟榴有北南。紅榴滿天下，不似玉榴甘。
昔移紅白種，同種謝池中。一朵不留白，兩池皆變紅。
苦愛堂厨美，貛郎喜覆羹。飽食林下笋，輸與邵先生笋。
的皪開雕檻，氤氳入綺櫳。何須傍班馬，卧起二花中。
但見空林摘，誰知園戶饞。詔書免包貢，野老可分甘橘。
生長古牆陰，園荒草樹深。可曾霑雨露，不改向陽心葵。
清泉澆後活，夜雨剪來新。有客陳三韭，無錢致八珍韭。
陶子沉酣汝，劉郎佩服之。元來天地內，乃有兩東籬菊。
古有如瓶李，得之海上仙。如何阿戎輩，鑽核怕人傳李。
纍纍生滿樹，知我老而饕。絕勝齊三士，輕生爲二桃桃。
曼卿仙不死，隠隠素騾嘶。走入芙蓉裏，花心路忽迷。
雨惱顰西子，晴扶睡貴妃。老夫方入定，爲爾一撩詩。
叢生山上下，影在月中央。受性老彌辣，開花晚更香。
憶昔矜容色，如今懶抹塗。誰能面皮皺，施粉又施朱。
春令園中本，移來村墅中。大官今却獻，黄帕不來封。
清旦書窗外，深叢茁一枝。人尋花不見，蝶有鼻先知。
老景歡悰少，看花偶出嬉。相隨惟一肩，錦傘欲何施。
開落元無準，穠華浪得名。今朝俄綠暗，昨日尚朱榮。
方穿新硯衆，寸眼舊岩稀。難倩宮娥捧，堪搘織女機硯。
吾墨千金價，曾登七寶床。終身惟守黑，斷腕不書黄墨。
月似金蓮炬，天如碧玉牋。剡藤邊幅窘，寫不盡遺編。
莫匪并州者，輕堅耐淬磨。文通懷內錦，裁割已無多。
雖無鸚鵡鳥，亦欠琵琶姬。縱使敲方響，獠奴佯不知。
炎鬰甚炊蒸，夏蟲難語冰。家無紅拂妓，捉麈自驅蠅。
欲繫伯仁肘，難懸季子腰。自刊聊自用，渠刻任渠銷。
輕薄如蟬翼，擇兮風未休。煩勞汝威重，鎮壓彼輕浮。
有時一畫起，有時三絕編。朱絲絃側畔，玉界尺傍邊。
莫謂蟾蜍小，淵源在許中。曹溪一滴水，駕浪作南宗。
雪螢貧士眼，珠翠貴人身。自從牆角棄，無復案頭親。
工師將考室，何止大爲杗。搘案雖微用，由來寸有長。
昔笑聰禿首，如韓戲觀師。若聰今見我，汝亦有幾時。
怒蟈喧幽耳，饑蚊攪熟眠。願爲修月戶，住在廣寒邊。
世俗傳偷藥，嫦娥以此名。唐人皆詠月，吾取玉川生。
方士誑三郎，蟾宮事渺茫。至尊宜夕月，安敢問霓裳。
初插玉梳小，徐粧粉額新。烏啼風露冷，娥始現全身。
僅可著孤身，何曾有四鄰。切須留一榻，讓與細書人。
恰召陽翁伯，俄徵謝自然。不知玉樓上，幾箇是詩仙。
聞說均州景，而今涴戰塵。應隨黑殺帝，避地肯來閩。
吾脚今無力，安能跪鞠躬。北瞻韓吏部，南仰狄梁公。
乍見作飛勢，細聽無唳聲。雪翎差髣髴，丹頂不分明。
點額有墨痕，剖腹無素書。俗視如頑石，仙騎上太虛。
元不識死活，偶然逢二仙。昔與牧奴戲，今饒國手先。
白公詩酒人，惜也未聞道。乍可無除書，不可壞丹竈。
慈悲乳孫叔，恭敬侍小顛。煩君常警邏，老子。
自饑猶可忍，民饑誰惻隠。吾評首陽薇，不若石竺笋。
聖人稱水哉，晝夜流不息。東坡如萬斛，南華只五石。
汞可點爲金，鐵可浸爲銅。勿使鍾官知，一朝比仙童。
狼來咋吾羊，猩來竊吾酒。汝爲百獸王，不聞一聲吼。
惜齒埋之土，何曾願世知。終爲交趾獻，亦被普賢騎。
嗒然蒙一衲，趺坐不知年。處處神通現，何須海岸邊。
海島五百士，劉郎廬亦深。不似阿羅漢，神通無處尋。
此來爲佳處，高猶在絕顛。吾衰中道廢，汝少更加前。
此爲何處所，滿目是瓊瑰。聖人被褐懷，獃漢空手回。
力却帝堯禪，猶爲潁水羞。似曾洗渠耳，不可飲吾牛。
五十有三箇，問法向誰邊。村老小顛爾，竹溪翁大顛。
季世讎相復，先賢量有餘。潞還子方謫，坡答致中書。
士女匆匆散，溪山寂寂然。龍舟閑似我，閣起向沙邊。
雜遝今觀渡，依稀昔浴沂。居人空巷出，幾箇詠而歸。
早持堅白論，晚踏軟紅塵。明逸并夷甫，初終似二人。
地逼難容足，天低礙舉頭。那堪去梯子，誰肯上高樓。
不肯彈冠起，俄從折簡招。雖然舐丹藥，未免悔青苗。
做了高官職，雙眉皺不開。譬如三日婦，錦襪著珠鞋。
開閣何其盛，行邊寢已疎。遶床彈指嘆，六丈聖人歟。
典領天書使，脩崇昭應祠。可憐有遺恨，殮不得髠緇。
專報熙豐怨，寧論爵齒高。可憐五朝老，雙淚落齋旄。
擾擾多群蟻，冥冥有幾鴻。蜀公陵下語，竟免入碑中。
策免身常佚，登庸貌轉癯。富公忘杖起，迂叟要人扶。
千古靈胥怒，惟知有伍奢。安知崇伯子，北面事重華。
博覽勞丸膽，精思恐嘔心。可憐親養薄，難報母恩深。
文若忠於操，嘉賓諂事溫。晦翁嘆難嗣，坡老惜無孫。
季歷并公旦，均爲未盡倫。吾評千萬世，兩箇採薇人。
翁子妻求訣，羞慙婿負薪。不如辟纑婦，保守灌園人。
爲固續漢史，嗔原作楚騷。偉哉二女子，才學識俱高。
二王與二阮，尊幼自相推。却恐外人笑，兒癡叔亦癡。
堅猛一時雄，猶知有謝公。王郎乳臭子，敢以壻撾翁。
晨膳嫌羹薄，寒機怪織遲。阿家語新婦，汝有作家時。
澄少危加杖，平肥亦食糠。劉郎豁如者，轑釜未能忘。
太傅風流祖，親朋共手談。元來碁有智，輸墅與羊曇。
難泯同胞好，每因長舌疎。若能諧婦姒，九世可同居。
田蚡坐東向，貴加諸父兄。請渠觀涑水，不敢齒耆英。
張陳翻覆易，管鮑始終難。帝腹容加膝，劉郎尚歲寒。
妬亦常情爾，長門譴太深。猶將金買賦，萬一帝回心。
溝水通宮苑，泠泠去復回。無人漏言語，紅葉是良媒。
年年花鳥使，選色進深宮。不論妾心赤，惟看妾臂紅。
繐帳渾如舊，何曾奏伎來。君王不終惠，留妾在空臺。
玉輦臨前殿，方陳角觝嬉。如何熊犯蹕，僅有一昭儀。
何必關山遠，凉風在殿西。簫聲猶裊裊，舞袖忽凄凄。
君恩如紈扇，惟恐值秋風。方喜入懷裏，安知棄篋中。
八代更相禪，休文北面蕭。不如文惠妾，垂淚記前朝。
妾性尤柔順，相看滿面春。安知時態薄，偏妬入宮人。
輕薄防歌扇，回旋戀舞衣。不愁無地葬，猶擬上天飛。
越公多美妓，衛尉足名姝。無計留紅拂，傷心墜綠珠。
滕叔死千載，猶存蛺蝶圖。狂風一夕起，盡化作青蕪。
春去花開謝，君王豈復知。不如劉項際，猶有葬虞姬。
開遍千紅紫，東皇力最多。朱明笑青卉，無奈百花何。
天女殷勤散，風姨僝僽空。兒童掃落葉，蜂蝶抱枯叢。
徐庾空浮艷，何曾有一篇。我朝惟二宋，絕唱兩三聯。
已費栽培力，又爲膏沐容。花神渾忘却，將謂屬東風。
謝女吟邊絮，英臺去日衣。不應零落盡，惟見蝶兒飛。
秦尊君卑臣，漢敬賢如賓。解衣南鄭將，前席洛陽人。
高帝開江左，如天有太陽。迎歸皇太后，放出小流娘。
支解讎人毒，香塗施主恩。對天剖腸胃，倒海洗親冤。
不甘蟇蝕月，泣獻磔蟇詩。却效玉川子，仍曾是退之月。
持帚通樵徑，搘筇過蘚橋。不知及門者，若箇肯埋腰雪。
戀闕子牟遠，還鄉賀監狂。老人忘節序，有菊即重陽。
鏡悲鸞獨舞，射感雉雙飛。早認色空是，晚知婚宦非。
萬里先行脚，三家晚閉關。曾求詩入海，亦作史藏山。
有酒聊排悶，無書可訂頑。君看鸞鎩羽，不若早知還。
奴視中人少，庭機左戚難。高爹嗔李白，新莽弔師丹。
親朋存者少，歲月去如馳。不記桃三竊，猶疑黍一炊。
乾鵲噪送喜，訓狐鳴主災。龍隨黄帝去，麟爲素王來。
敝廬吾亦愛，陋巷人不堪。癡兒蝸带屋，老子繭名庵。
門外呵寒客，鶉衣百結懸。藏瓶猶可撲，莫費水衡錢。
甚惜光陰去，其如耄老何。丁寧小兒女，不必看鄉儺。
歲晚傭耕者，人人訴澇乾。吾寧減私量，汝莫待租瘢。
賣菜猶求益，栽桃不厭多。小園兩三樹，冷淡柰春何。
想見朱衣吏，催排玉筍班。老臣絕朝謁，北望祝南山。
細切如絲菜，添斟獻頌椒。未曾守除夜，早已問元宵。
聞說醉鄉裏，家家設酒壚。有劉伶肯飲，無李白誰沽。
草市芳菲節，柴門寂寞濱。桃符聊塞白，免謗作詩人。
瘦骨春衫薄，華顛綵勝垂。菱花應竊笑，粧束不相宜。
孤絕山南寺，僧居無限清。不知行道處，空聽暮鐘聲。
衰殘齒易宿，陳腐意難新。安知癡老子，非復舊詞臣。
盤曲山前路，流年向此消。興亡須一弔，范叟卧山腰。
空有難深作，殊無貞烈姿。試評阿嬌賦，有愧孝娥碑。
岧嶢山上寺，近在古城中。苦恨河流遠，長教眼力窮。
骨永埋胡地，魂終戀漢廷。誰令妃遠嫁，千載塚猶青。
留侯决成敗，面折愧周昌。垂老召商叟，鴻鵠自高翔。
賈生料吳楚，竟斃大梁城。一身不自保，痛哭空傷生。
玉筹扦银河，红裙蔈碧波。更行三五步，浸著老僧窠。
秋水棹歸船，風光興杳然。兩人相對語，語到伏羲前。
野景年年在，山人日日閑。過橋看活水，不是愛潺湲。
長風送輕舸，晚山飛翠浮。掀篷待月上，不減赤壁遊。
山開稍有路，水放亦成川。游人得所息，真意方澹然。
江上幾日行，奈此跋涉苦。雲起先泊舟，恐有暴風雨。
剪紙鋪平江，雁飛翬字雙。秋山青隔岸，誰啟讀書窗。
山暝碧雲合，秋初白雁征。幾多遊宦客，徒有故園情。
涼風吹我衣，壯觀倚樓櫓。沙水鷗群浴，風檣燕雙舞。
作客二十載，扁舟西復東。不因俯仰累，誰肯任飄蓬。
路長寄書少，水涸歸舟遲。漁子團欒樂，焉知人別離。
長江自朝夕，落日照今古。無酒長獨醒，只恐歎漁父。
今朝江上路，明日復何之。踪跡已無定，前程焉可期。
山色已含暝，葉聲新報秋。廿年塵土客，吟眺不勝愁。
頻年走畏塗，輪蹄帶傾覆。白首好歸休，何必戀爵祿。
共恨春不長，逡巡就摇落。一見洞中天，真知世間惡。
未見垂雲沜，其如歸興何。路窮雙足熱，爲我洗磐陀。
龍眠淥凈中，微吟作雲雨。幽人建德居，知是清風主。
石室空無主，浮雲自去來。人間春雨足，歸意带風雷。
溪深龜魚驕，石瘦椿楠勁。借子木蘭船，寬我芒鞋病。
此心初無住，每與物皆禪。如何一丸墨，舒卷化山川。
石門日不下，潭鏡月長臨。細細溪風渡，相看識此心。
掃地待花落，惜花輕着塵。遊人空眷戀，踏去却尋春。
古廟鬰崔嵬，朱門傃道開。今人不爲讓，間或乞靈來。
卒卒往來舟，翻翻逐利謀。中流誰自溺，方去不回頭。
種花紅不實，俗客醉仍喧。拔去樹嘉穀，日無人過門。
幽蟲聲唧唧，感此秋夜長。起坐彈鳴琴，蘭釭炫餘光。
披衣啟外戶，晨光清可挹。綠樹閟蒼烟，遥認楓葉赤。
疎星澹河漢，點點在秋水。微瀾漾殘輝，曲沼過游鯉。
日出機事生，日入羣動息。吁嗟利名子，逐逐何所急。
大路古茅塞，問津欲何從。雞黍相款留，賢哉植杖翁。
鍾鼎本玩世，富貴徒苦人。何似天地間，蕭然一閒身。
酌彼洪澤水，吾知非盜泉。舉世望甘霖，喚起神蟄淵。
山崦少人渡，夕陽橫釣艖。顛風捲重陰，急浪揚層波。
竹原與草堂，轉眼事非舊。一壑今獨專，造物有付授。
晓风飘磬远，暮雪入廊深。念载禅房宿，慇懃自洗心。
雙雙水中鳬，足短翼有餘。飛髙既能遠，行陸安事俱。
山礬紛似玉，黄蘗碎如金。二美傳春晚，同心契爾音。
落日照江村，秋花艳欲燔。芒鞋遥路客，一步一纷烦。
辛苦黄鶯兒，聲聲為別離。盡將閨裏意，啼與落花知。
坐對北窓涼，晴空日正長。柳深鶯語滑，花落燕坭香。
青雲喬木古，翠竹遠山青。昨夜東風暖，池塘草未生。
身高吸霄瀣，羽薄趁仙風。自奏清商曲，泠泠山水中。
地僻風煙好，身閒日月長。未知嘉遯吉，占驗笑京房。
淮海身如繫，岷峨路去賒。相思冰雪裏，却立嗅梅花。
日脚收新雨，禪房早得秋。重來應更好，誰與共清幽。
買屋依三阜，開窗對兩池。去來誰是主，空鎖壁間詩。
綠楊陶令宅，芳草謝家池。開徑應須我，酬君未有詩。
含香趨漢陛，前席問賈生。要路須民庸，錦衣聊晝行。
一年春好處，寒食一百五。想見束晨裝，沙頭震鼉鼓。
昔吾有先正，走卒稱司馬。憂國等憂家，人物君其亞。
逈與群芳異，含芳向暮春。不如松柏木，常保歲寒新。
聽雨開芸閣，看花倚繡楹。遣懐棋數局，原不為輸贏。
冬日如春日，池塘水不冰。偶來書閣坐，喜見石瀟青。
蘿月娟娟凈，三星耿耿明。曲欄深睡犬，脩竹暗巢鶯。
金風搖繡閣，玉露冷妝臺。暑氣螢流去，秋聲雁帶來。
孤舟未晚泊，煙火傍人家。小市常憂虎，空城不見花。
合殿恩中絕盧照鄰，容華落鏡中崔顥。誰憐團扇妾李白，不敢怨春風崔道融。
早被嬋娟誤杜荀鶴，深宮二十年張佑。自題秋扇後崔道融，明月不長懸盧照鄰。
長信翠娥老于武陵，無人慰所思耿緯。更憐光月夜李白，是妾斷腸時朱放。
古鏡菱花暗駱賓王，雙蛾幾許長皇甫曾。雲韶何處奏令狐楚，飛燕在昭陽李白。
何處秋風至劉禹錫，羅衣生暗塵于武陵。君王不可見劉長卿，一望一沾巾崔塗。
長信多秋色皇甫曾，西風生翠羅許渾。一年將盡夜戴叔倫，翠輦不曾過令狐楚。
君王寵初歇崔顥，寶鏡爲誰明雍裕之。寂寂重門掩耿緯，孤燈照雨聲李群玉。
長信恨何如于武陵，君王恩幸疏王維。永懷愁不寢孟浩然，明月幾盈虛張蠙。
春歸花殿暗劉文房，無計奈春何楊巨源。不寢聽金鑰杜工部，君恩何處多侯氏。
欲泣不成淚劉采春，緣愁若個長李白。那堪聞鳳吹王維，只是在昭陽令狐楚。
邪溪采蓮女，日出蕩輕橈。慣識溪中路，歌聲入畫橋。
嗟來何足吝，饑食首陽薇。竟抱固窮節，千載非所知。
君子死知己，哀哉亦可傷。問君何能爾，厚恩固難忘。
渴飲易水流，猖狂獨長悲。惜哉劍術踈，奄去靡歸期。
嬴氏亂天紀，閑居三十載。平原獨茫茫，紫芝複誰采。
大象轉四時，始覺止爲善。不爲好爵縻，翺翔令人羨。
長空開積雨，清夜流明月。看盡上樓人，油然就西沒。
青青水中蒲，秀色宜三春。常苦秋氣早，飄飄悲路人。
青青水中蒲，誰能移之陸。婦人繫所徇，憔悴甘獨宿。
海上春常早，相思正一涯。北風吹雪盡，遙想折梅花。
紅玉誰家女，眀豔奪青春。羞人不得語，含笑卻成嚬。
翠霞金縷衣，獨立翳斜暉。無奈春風蕩，吹人只欲飛。
春風能吹衣，不能解人意。使我爲朝雲，與君從此逝。
翠石琅玕色，長楊風雨聲。不須醉劇飲，此地有餘清。
山盡寒隨盡，春歸客亦歸。一杯分歲酒，送臘强依依。
却暑銷清茗，忘憂引素琴。開軒松籟入，風味屬知音。
笑臉流霞殢，歌櫻吹雪香。盈盈花下立，多少斷人腸。
印臂圍紅暈，搔頭壓玉翹。燈花添夜喜，挑剔數聲搖。
愛此孤根好，蕭踈玉滿林。低徊不知去，總爲歲寒心。
鳥道懸簷外，山泉繞竹闌。不妨高臥者，長有白雲看。
翠縷争垂柳，紅酥旋點花。林中都未有，疑是舊年華。
正道儀中閫，柔風表六宮。一傾春日酒，萬壽與君同。
北地凝陰盡，千門淑氣新。年年金殿裏，寶字貼宜春。
御柳依然綠，宮苔取次生。黄鸝深處語，不似舊時聲。
兩儀坤載厚，四海母儀深。願上菖花酒，年年聖子心。
金縷黄龍扇，蘭芽翠釜湯。君王回浴殿，步輦自生香。
玉作仙家殿，都無暑氣侵。猶裁葵葉扇，常有愛君心。
萬里關山静，清陰滿塞榆。如何金殿裏，猶獻辟兵符。
薊谷襟東海，居庸鎖北門。王者本無外，天險壯乾坤。
天回金氣合，星順玉衡平。雲生翡翠殿，日麗鳯凰城。
鍾鳴長樂舘，樂奏未央宮。壽域皇圖迥，鉤陳紫極通。
衛霍干城舊，伊夔鼎鼐新。萬年天子壽，四海一家春。
南內夕煙斂，玉樓春望空。禁籞年年鎖，園禽巢殿中。
夾城雲氣夕，露掌隱金盤。楊花白雲亂，風起滿長安。
白鷺青天映，紅妝綠水遙。笑語荷花裏，爭蕩木蘭橈。
臘月大堤邊，春風思宛然。楊枝搖白日，煙花裊金鞭。
盈盈綺闥女，生長不知春。開窻見百結，背面掩羅巾。
父母愛少女，女是聰明子。生不識鴛鴦，綉出鴛鴦是。
長安桃李樹，秋晚復花枝。九陌寒煙裏，無風自落時。
白日掛雲間，誰家玉笛閑。北風吹楊柳，落葉滿關山。
城雲白欲曙，沙月上猶殘。獨步憐紅葉，空庭玉露團。
客愁何處落，滌滌冬浦煙。日出浦煙歇，客愁還復然。
白鴈獨橫秋，黃花伴醉遊。眼看風物換，愁殺仲宣樓。
憶昨辭京邑，相隨南鴈歸。如何早春日，獨見北鴻飛。
出郭携尊屢，尋園步屧遲。莫言春事晚，猶是百花時。
久靜山容斂，秋凝野色凄。白雲留絕巘，蒼霧隔前溪。
裊裊綠楊西，雙翻碧玉蹄。何由識小阮，為聽紫騮嘶。
白日竹林中，隤然脫巾醉。風吹亂葉響，醒看江日墜。
此日故鄉酒，應憐千里違。是處萋萋草，王孫歸不歸。
晚風度疏松，琳瑯動仙闕。廻波滾明沙，錯認地上月。
五月梅花落，羈魂羗笛驚。孰能風月夜，更聽隴頭清。
每訝沙如月，龍蟠作後山。如何今夜月，卻又學沙彎。
萬物既有息，我亦中林臥。雲開迥水白，地閃飛星過。
清林不知暑，一覺群鷄鳴。野壙氣森颯，天空夜虛明。
霞明鳥聲起，行人語中路。微微林下風，泫泫花上露。
早燒不出門，晚燒行千里。達人貴知時，天道有終始。
黃河一夜水，日光慘不發。安得萬里鞭，白馬弄晴雪。
夜氷白莾莾，風來但飛沙。梁園一夜雪，枯樹皆梅花。
朝發陽武城，暮宿蘇門里。臥聽青山鐘，遙在白雲裏。
北風吹山雲，不見山上月。蘇門一夜雨，千峯盡成雪。
湧金亭畔路，細雨不思廻。獨酌看流水，山花映酒杯。
白石誰家瀨，輕鷗二月湍。踏歌逢衛女，風曩似長干。
日落清江遠，光搖赤壁山。無人說吳魏，來往釣丹閑。
漢水亦太急，江渾只恁流。何如彭蠡澤，清瑩解人愁。
寺僻無人行，夜雨長秋草。山僧出迎客，落葉不曾掃。
我昔寺中遊，題詩在東壁。三年不見僧，見之頭半白。
書院今人蹟，繁臺古代名。樓花番入燕，塔樹不巢鶯。
遙訪青蓮宇，相將白塔原。春風亦自動，爭柰碧莎繁。
飲罷塔廊坐，塔深蘿葉垂。欲枕石頭臥，待有清風吹。
終日釣石坐，清波閒我鉤。擲竿望山月，回見眾魚遊。
白鹿昔成群，鹿去誰復來。樵子暮行下，洞中雲自開。
嘈嘈鳴山泉，日日噴悲壑。日照一匹練，空中萬珠落。
峽急豈有心，臨橋石相激。驀驚橋上聽，夕陽人獨立。
倚崖坐孤石，北對五老峯。中有千尺虹，掛斷巖上松。
山溪信清淺，入海作洪波。果向地中轉，應隨天上河。
登山眺四極，一坐日每夕。行看夜來逕，苔上有鹿跡。
新穿崖下井，微霞映深靜。松風時來拂，娜娜匡岳影。
瀑峽生煙暝，山杯坐不歸。籠燈過潭水，疑有玉龍飛。
潭色何所似，黛玉空人心。可道清見底，龍蟠不在深。
垂垂千仞瀑，隨風下山去。吹作半天雨，飄散不知處。
飛瀑湧寒峽，流雲靜幽壑。夕日倒峰影，杯中雙劍落。
僧閣暮鐘靜，夏凉風色幽。月出照瀑布，猿啼西磵流。
夕日照何寺，夏雷喧此峯。惆悵昔人去，空餘山澗松。
三年作楚客，五月度吳溪。日射桃花嶺，松陰鶗鴂啼。
龜峯歸遇雨，徹夜鳴不歇。起望昨遊處，惟見滿山雪。
十八灘都盡，舟人慣不勞。可言灘石險，難測是平濤。
仄疊中江石，衢濤萬古存。遙看疑砥柱，偶問識銅盆。
日月東西照，支江南北流。鷺飛如導鷁，橫吹不驚鷗。
錫洲潭古恠，攸鎮驛幽絕。四圍青山映，鷺棲滿林雪。
落日沒前灘，雲移鳥欲還。除巾不即臥，恐遇絕奇山。
昨來杏花紅，今來練花赤。一花復一花，坐見歲年易。
出城每自醉，斜陽坐芳草。黃鸝枝上鳴，花落有風掃。
逕樹團成蓋，原草綠如翦。盈盈車馬客，時來弄春醆。
未有此庄時，對酒無處飲。今來庄上遊，卻恨酒杯緊。
朝霞美海色，閃爍如金蛇。回光照巖洞，駕我青鸞車。
雲洞窈谽谺，行覓石髓食。蕤蕤古苔上，有書字不識。
丹霞熨朝旭，桂葉一何芾。中有騎鶴人，下上隨雲氣。
朝餐赤城氣，暮攬羅浮色。常有瑤草花，寒至不曾識。
石泉嫋長蘿，煙翠滿山室。忽聞空中音，幽人美瑤瑟。
暑日郊出頻，野意差自適。鴉雀閒繁陰，榴葵乃炎赤。
初日暑力薄，單車歷城曲。隍飈卷蜻蜓，荇帶舒復促。
掘塹不數尺，及泉水忽湧。誰為辦佳藕，我今畜魚種。
淤泥獲拳卯，蛇龍誰即分。夜看置頓處，似有五色雲。
園荒蒿藋長，手鉏薙其穢。那解蓊蔚區，中有吐芳蕙。
紫閣朝回夜，金尊月映空。秪應徐進士，遙憶李郎中。
朝逢康王城，暮送大堤口。相對無一言，含悽各分手。
自寄還家信，閨人數月圓。住看沙溪口，終日問來船。
君居楚城裏，我傍楚城過。相思連夜發，無柰是江波。
北廵寮寀合，舟餞此江潯。晚別隔煙浦，猶聞橫吹音。
昨遊梅嶺畔，翹望嶺南雲。恰屬梅黃日，何由攀贈君。
連人卑濕地，無日不思歸。况在潯陽見，君帆獨北飛。
桃花浪初起，三月爾江南。萬樹垂楊色，相留照暮酣。
寶劍動連星，金鞍別馬鳴。持將五色筆，奪取錦標名。
林臥每倦出，時或一乘馬。來訪王相國，醉歸月明下。
洎濱三月時，花滿扶亭道。翩翩白馬歸，青袍亂芳草。
徽州鄭季子，動輒古人師。昨特衝秋雨，因來問墨碑。
旅食沙林暮，年華北鴈春。誰憐竹葉餉，同是采薇人。
紫轡銀鞍馬，青袍白面郎。揚鞭萬里去，謁帝入明光。
為問閶門柳，年來青若何。舘娃明月夜，醉擁越兒歌。
日暖春波綠，湖平一鏡天。船船載歌舞，爭向綠楊邊。
城東萬李樹，此樹獨鮮奇。竟日風開落，無人誰得知。
獨立娟娟鷺，驚人離石磯。遙看一片雪，深映碧山飛。
小麂何山得，出山今幾時。笑爾深藏晚，無言獵者知。
猗猗翠蔓長，藹藹繁香足。綺席墮殘英，芳樽漬餘馥。
失郤風雲翅，來遊君子門。未辭弋客慕，終荷主人恩。
泉來草木滋，泉去池塘滿。委曲到庭除，清泠備晨盥。
花鴨靜雲衣，娟娟春草依。臨池捩頸臥，夢拂楚雲飛。
睍睆夢中迷，流鶯碧樹西。起來紅日照，巳度別枝啼。
處世欲無言，事至或未可。唯有此亭空，宴坐聊從我。
葉暗輝輝度，孤明炯自知。月臨光不掩，星亂影須疑。
動靜惟所遇，仁智亦偶然。誰見二物外，猶有天地全。
名花似美人，娉婷代應絕。夕陽時獨立，風起滿林雪。
臺高天漢近，匹練掛林端。秋深霜露重，誰見落西山。
編荊為團籠，本以貯木炭。今匪用炭時，聊以助吾盥。
水深冰亦厚，滉蕩鋪寒玉。好在水中魚，何愁池上鶩。
砂鍋注清泠，洗面還洗心。其器苟不潔，徒稱玉與金。
隠居亦非難，欲少求易遂。有意未成歸，聊就茅檐試。
船板胡在茲，而我寢其上。情知非江湖，夢寐亦風浪。
風梢繞檐匝，霜幹當窗凈。遥知素壁上，醉墨森相映。
盧生枕竅中，哀樂竟何用。我枕城甎臥，無竅亦無夢。
空陂放修竹，肅肅復冥冥。莫除塢外筍，從使入園生。
古人席地坐，飲食俱在茲。今人設高几，翻謂古人卑。
溪淺復通橋，過者猶恨懶。頼有沙上鷗，常爲獨遊伴。
春晚百花齊，綿綿巧如織。細雨洗還明，輕風卷無迹。
葉如石楠堅，實比霜柑大。穿徑得新苞，令公憶鱸鱠。
雲生如涌泉，雲散如翻水。百變一凭欄，悠悠定誰使。
虛亭面疏篁，窈窕衆景聚。更與坐中人，行尋望來處。
晨興坐茲談，而亦坐茲食。為言同寓子，尚念埴者力。
開花濁水中，抱性一何潔。朱檻月明時，清香爲誰發。
何以架我衣，麻繩撐兩柱。諒有解脫心，與子同一處。
酷暑睡不穩，解衫周四圍。但阻蚊虫入，無遮明月輝。
野人三四家，桑麻足生意。試與叩柴荆，言辭應有味。
西陽下洞庭，網集清潭上。一丈黃金鱗，可見不可網。
湖南堂宇深，湖北林亭遠。不作過湖橋，兩處那相見。
美人杳何處，盈盈隔和水。遙遙雲外鐘，日落暮山紫。
溪亭新雨餘，秋色明滉漾。鳥渡夕陽中，魚行白石上。
西風萬里鴈，一葉洞庭秋。群浴金沙軟，瀟湘霜氣流。
誰言使君貧，已用谷量竹。盈谷萬萬竿，何曾一竿曲。
長江浪滾雪，煙黑花爭飛。可恠橫流者，孤舟一笠歸。
風高蓮欲衰，霜重蓼初發。會使此池中，秋芳未嘗歇。
天水本自空，圓月况秋映。皛皛起霜色，千里一懸鏡。
湖裏種荷花，湖邊種楊柳。何處渡橋人，問是人間否。
夜響起秋竹，浩浩楚雲白。曉來看沙觜，新水添一尺。
重露覆千花，繁香凝畦圃。不忍日將晞，散逐微風去。
秋風五兩席，點點聚復散。不信小小觉，飛飛速征鴈。
峯晴堆夜嵐，晨炊翠猶濕。但聞山鳥鳴，不見鳥出入。
芳園蓊薜荔，水石非人間。昔聞西洞庭，今為學士山。
肯堂欽古訓，修祠報前功。酌洞歌行潦，采蘩遵召風。
磊奇成我山，雲氣遽裊裊。勺水即溟渤，拳石是蓬島。
風吹池萍開，天空水如鏡。幽人時凭闌，下看行雲影。
吾軒自有竹，暑月常寒聲。山靜無風時，滿林空翠生。
看石忽有詩，攀蕉書其上。夜來雨打葉，驚聞金石響。
洞庭有興雲，太湖無落波。登臺問農者，下勤將如何。
洞口薔薇密，石花壓雲濕。曉采枝上露，不知鶴飛出。
山風吹水香，脫巾池上坐。盈盈千歲龜，飛上荷葉臥。
堂堂千尺材，為屏忍屈曲。終抱凌雲情，不改歲寒綠。
峯奇自成竅，似月非有心。月來爾何意，徘徊光與深。
雨過崖水響，石梁裊山澗。晴天掛一虹，溪斷雲不斷。
落英泛流水，點點如飄霞。為有問津者，不敢種桃花。
磯根浸寒水，細草綠如髮。夜魚不受餌，石上坐秋月。
十日溪中舟，格格響溪石。孤篷過鳴雨，忽失沙上脊。
暮雨寒溪急，秋煙逺岫微。扁舟衝浪去，何日順潮歸。
暮程投野鎮，逆旅戀鄉人。怕有金陵客，逢舟借問津。
懸薄者誰室，宛在水邊居。停舟試借問，髙人或姓徐。
秋容殊可悦，客棹且須遲。霜葉飛紅雨，煙岑抹黛眉。
小舟亂如葉，沉雅深淵中。銜魚自飛起，不敢驚蛟龍。
盡知為客惡，還見别家多。風雨空愁在，山林奈晩何。
楚天寒信遲，况入小春月。冉冉横山煙，青青綴林葉。
逺客經時節，孤舟積雨寒。無心争道路，嬴得夢魂安。
滄波生暮靄，渺渺釣船歸。細雨寒蓑重，斜風並棹稀。
艱難傷物役，澹泊愛舟居。晩飯客遺酒，夜燈兒讀書。
雲斷雨聲歇，水清天影流。苦吟雙短髩，髙枕一扁舟。
山水行蹤美，風霜嵗序闌。髙堂遥送喜，遊子且加餐。
日暮争渡喧，天隂野風急。孤客来何遲，蕭蕭荷鋤立。
晩雲横樹薄，寒雨入簾微。川净魚堪數，人間鷺不飛。
風簷裊茶煙，銅瓶語相泣。清陰一疎箔，不礙飛花入。
近水光初見，遠山翠亦開。菊華還可採，行客盍歸來。
仙艾垂门绿，录丝绕户长。何人握彤管，金殿纪多样。
木末薰風起，偏來面上吹。不知今日趣，何似北窗時。
樹帶千岩色，人乘九夏風。豈無招隱意，誰與獻諸公。
世人皆苦熱，我獨受清陰。欲向南風祝，朝朝入舜琴。
日夕歌聲起，前村帶雉歸。如何牧犢子，不惜雉朝飛。
牛背雖安隱，田家亦苦辛。紛紛城市客，誰念牧牛人。
歸路偶逢人，問我牛何喘。非關氣未和，只是牛行遠。
身是農家子，十年遊大都。承恩無以報，慚愧牧牛徒。
同年三百輩，榮悴幾經心。復送君家去，離憂豈易任。
劍江有前輩，高誼重儒紳。明日耆英裏，添君是幾人。
宦情何處好，名遂更還鄉。萬里思君意，山高復水長。
橫絕潺湲度，深尋犖确行。百年同逆旅，一壑我平生。
去歲別南嶽，前年返泐潭。臨機一句子，今日遇同參。
古塔已千載，白骨為黄金。寒燈耿不滅，照見西来心。
松林有茅宇，白雲往還来。山僧愛雲好，柴門夜長開。
隨月出山去，尋雲相伴歸。春晨花上露，芳氣著人衣。
誰騎蒼鸞来，啄破苔花碧。經年不歸去，化作山頭石。
不信湘中好，江山天下稀。如何萬里客，終嵗澹忘歸。
山雞照淥水，自愛一何愚。文采爲世用，適足累形軀。
老禪卓錫處，石上泉猶清。紅塵不相染，唯有蒼苔生。
一條寒泉色，迤穿石下。秋雨何處尋，猶餘白虹掛。
寂寂空山深，荒泉四時冷。唯餘月眀夜，山猿弄孤影。
下窺杳無極，仰視白日微。山人把火入，照見石燕飛。
綠草斷行跡，鍧然石門開。分眀洞天裏，不遇仙人回。
髙亭行處盡，逺岫望中微。日月開禪觀，雲霞護客衣。
諸呂更相王，陳平氣何索。千金壽絳侯，劉宗知有託。
江河浪如屋，要須滄海容。可憐狄仁傑，猶復負婁公。
安石善談笑，揮麈却苻秦。妄起并吞意，終殘吳越人。
桓文服荆楚，安取破國都。孔明不料敵，一世空馳驅。
五柳柴桑宅，三楊白下亭。往來無一事，長得見青青。
檐日陰陰轉，床風細細吹。翛然殘午夢，何許一黄鸝。
官身有吏責，觸事遇嫌猜。野性豈堪此，廬山歸去來。
西崦水泠泠，沿岡有洊亭。自從春草長，遥見祇青青。
舴艋填芳渚，鞦韆閙粉牆。人爭桃李節，吾憶藕花涼。
匆匆清明了，能餘幾許春。花開更風雨，腸斷惜春人。
馬上逢歸燕，知從何處來。貪尋舊巢去，不带錦書迴。
久不在城市，少留心悵然。幽芳可攬結，佇子飲雲泉。
北山雲漠漠，南澗水悠悠。去此非吾願，臨分更上樓。
昔年有遷客，携手醉嵌巖。去我歲已百，游人忽復三。
倚崖開翠屏，臨潭置苔石。有所獨無人，君心得未得。
佛口如瀾翻，初無一正定。畫作正定看，於何是佛性。
清溪便種稻，秋晚連雲熟。不待見新舂，西風薌自足。
白龍晝飲潭，修尾掛石壁。幽人欲下看，雨雹晴相射。
山居少華麗，牽茅結凈屋。此間不受塵，幽人亦新沐。
幽蘭有佳氣，千載閟山阿。不出阿蘭若，豈遭乾闥婆。
蒼壁立精鐵，縣泉瀉天紳。山行見已久，指與未來人。
層崖落飛泉，微風泛喬木。坐遣谷中人，家家有琴筑。
岩花不可攀，翔蕊久未墮。忽下幽人前，知子觀空坐。
世道自破碎，全理未嘗違。溪山亦何有，永覺平日非。
泉流逢石缺，脈散成寶網。水作瓔珞看，山是如來想。
江擘山頭出，舟騎石背行。問君縁箇事，辛苦作南征。
故畦拋汝水，新壟寄鍾山。爲問揚州月，何時照我還。
十載九華邊，歸期尚渺然。秋風一乘傳，更覺負林泉。
江水漾西風，江花脫晚紅。離情被橫笛，吹過亂山東。
比屋單衣日，名城冷食天。居人多上塚，遠客未歸田。
風葉相仍下，家童未埽除。綿聯封蟄戶，殘缺带蟲書。
故作酴醿架，金沙祇謾栽。似矜顔色好，飛度雪前開。
春半花纔發，多應不奈寒。北人初未識，渾作杏花看。
迢迢建業水，中有武昌魚。別後應相憶，能忘數寄書。
瑳兮容曠世，冰膩郁妖紅。姑射非無偶，能言諒不同。
檐雨亂淋幔，風悲蘭杜秋。相看更促膝，人老自多愁。
溝港重重柳，山坡處處梅。小輿穿麥過，狹徑礙桑回。
花下一壺酒，定將誰舉杯。雪英飛落近，疑是故人來。
蟻封于何險，醯雞豈必嗤。須彌一目了，亭中大然之。
龜雒儼如故，玉靈誠有知。歸艫带江海，澡濯我清伊。
源深派河漢，蹙蹙尋常窄。嗜芰借甘滋，無涯君子澤。
晝扃熟鹿守，晨啟素鴉馴。延陵掛孤劍，吳月照峩岷。
萬事足無夢，一身輕亦誇。醉狂扶杖起，細數上籬花。
東溟春浪曉，迥映豸衣明。安得杯如瓠，同斟萬頃清。
浄相前朝寺，荒凉二十秋。曾遭減劫壞，今遇勝緣修。
卧聞黄栗留，起見白符鳩。坐引魚兒戲，行將鹿女遊。
漁翁漁海上，愧負百年心。乍別同心友，離情海未深。
北來漢使者，秋枉粵山人。遙指飛霞上，青松挂月新。
嶺海炎蒸地，誰來訪病龕。無緣起安石，空復見羊曇。
翩翩白鳬鷗，汎汎水中游。西來久不見，夢想在滄洲。
可憐臺上穀，轉目已陰繁。不解詩人意，何爲樂彼園。
軋軋櫓聲急，蒼蒼江日低。吾行有定止，潮汐自東西。
白日登宸去，三珠幾度花。秦皇無覓處，第見棗如瓜。
陸賈通南越，黃金滿橐回。而今腰縱折，誰肯賦歸來。
長城築中宿，雉堞一萬個。飛語嶺外傳，關中今已破。
門接登山徑，窻臨洗藥泉。草堂幽意足，况復近皇川。
眺迥蒼茫外，探奇紫翠中。忘機同海鳥，脫跡比雲鴻。
清玄非晉代，巖壑勝山陰。羣從差强意，時來醉竹林。
白骨已成塵，遊魂散歸寂。不似古戰場，風雨聲啾唧。
攜樽登樹飲，抱被枕流眠。本性疎狂甚，非關慕昔賢。
將母邗溝上，留家白紵陰。月明聞杜宇，南北總關心。
真閒聊野服，至樂止人寰。肯為神仙誤，虚尋度索山。
新亭髙處望，今代異風雲。紫殿開京觀，龍成五采文。
星散南山寺，乗春取次登。封筒來往數，隨處得詩僧。
牛峯懸殿閣，對削獻花巖。感慨千年杏，摩挲十丈杉。
江動新林浦，天垂大石峯。四圍山萬點，雲海濯夫容。
舊路石岡僻，新堂松塢深。春風猿鶴侶，扶杖逺相尋。
悄悄瞻青壁，悠悠矚翠林。流鶯無一事，聲遠薜蘿陰。
村落頳桐日，茅茨白楝風。閑階沾雨菊，又綠去年叢。
拂檻逍遥絮，浮空自在絲。幽香來遠近，山側有酴釄。
泰嶽聊逃雨，湘山偶阻風。伐樹仍封樹，元無罪與功。
苦霧藏春色，愁霖病物華。幽奇無可奈，强釂一杯霞。
山僧扣我門，秀發金山骨。相見了無言，空庭踏秋月。
掃地待花落，惜花輕著塵。遊人少春戀，踏去却尋春。
春雪墮如簁，渾家醉不知。泥留虎鬥迹，愁殺路傍兒。
我自山中客，何緣有此名。當緣琴不鼓，人不見虧成。
染雲爲柳葉，剪水作梨花。不是春風巧，何緣有歲華。
華夷一大限，生死一大夢。時遇耦耕人，指點番人塚。
錮泉欲奚爲，鑄金亦徒爾。人生陌上雲，伯業東流水。
一公持一鉢，想復度遥岑。地瘦無黄犢，春來草更深。
迸月川魚躍，開雲嶺鳥翻。徑斜荒草惡，臺廢冶花繁。
風駛柳條乾，駝裘未勝寒。慇懃陌上日，爲客暖征鞍。
淮口西風急，君行定幾時。故應今夜月，未便照相思。
北客憐同姓，南流感似人。相分豈相忘，臨路更情親。
池散田田碧，臺敷灼灼紅。年華豈有盡，心賞亦無窮。
舉族貧兼病，煩君藥石功。長安何日到，一一問歸鴻。
一入深宮裏，經今十五年。長因批帖子，呼到御床前。
歲歲逢元夜，金蛾鬧簇巾。見人心自怯，終是女兒身。
黄雀有頭顱，長行萬里餘。想因君出守，暫得免包苴。
南有抱旗山，雲雷長閃閃。萬古此開張，迴風不能捲。
獨卧南窗榻，翛然五六旬。已聞鄰杏好，故挽一枝春。
執手乍欣悵，霜毛應更新。依然舊童子，却想夢前身。
古人已不見，今人又復來。峽流東海去，日色江頭催。
玉環碎一聲，回首峽山暮。安得如蕭郎，乘鸞攜手去。
相看不忍發，慘澹暮潮平。語罷更携手，月明洲渚生。
何年此飛來，願爾千歲住。風雨對床時，只恐又飛去。
出谷頻回首，逢人更斷腸。桐鄉豈愛我，我自愛桐鄉。
折蘆渡江去，說法臨江流。料得無人聽，惟應石點頭。
寺西一巨石，下瞰三峽水。何人下絲綸，釣得百斤鯉。
我上和光洞，榴花開五色。不見皇祐人，踟躕空太息。
經世才難就，田園路欲迷。慇懃將白髮，下馬照青溪。
金鎖有餘光，傍觀羨一飽。何以沈此潭，異獸聖不寶。
老龍數十頭，時來此磨角。渠爲霖雨牽，我被煙霞縛。
金芝出何許，乃在岩之阿。金芝與丹竈，吾手得摩挲。
老人幾千歲，形骸如蟄龍。寧爲樵斧斲，不受秦皇封。
舳艫蔽江下，破此急湍磯。貪殺不自戒，千金施何爲。
榮祿嗟何及，明恩愧未酬。欲尋西掖路，更上北山頭。
隔洞杳長津，桃花歲歲新。時時覿毛女，怕是避秦人。
駿馬在異骨，權奇揷面髙。人間那乏此，難遇九方臯。
牛可理百畝，書能知經綸。耕罷究千古，阿衡果何人。
作詩驚百代，何辭苦雕裁。方與元化冥，豈知軒車來。
山中千嵗鹿，毛如白雪花。御爾恣來往，穩於蒲輪車。
雄也營身足，聃兮悞汝多。捐書知聖已，絕學奈禽何。
回首零丁洋，紅輪忽西墜。不照孤臣心，空墮孤臣淚。
白龍池上水，滴滴中商霖。何故無人識，祇緣雲霧深。
黃雲失白晝，紫氣騰虛空。樵蘇爭敢近，潭底有潛龍。
休公遂不起，難料復難忘。玉骨隨薪盡，空留一分香。
平生依玉樹，幾疏抗金閨。嶺海千年下，文溪配武溪。
岸迥重重柳，川低渺渺河。不愁南浦暗，歸伴有姮娥。
清風期晚節，種菊作生涯。聞道崔丞相，剛傳李探花。
越溪與文溪，昔日大名齊。文越不同道，溪流分悟迷。
干城降獨蚤，度嶺死應遲。守死信不易，偷生亦奚爲。
源源復源源，金鼇張兩目。記得兵火時，夜半如人哭。
象峰多怪石，時作獅子吼。剛被黃初平，叱起滿山走。
牆角數枝梅，凌寒獨自開。遥知不是雪，爲有暗香來。
盧循乃亂臣，隱之作廉吏。廉吏與亂臣，董蕕不同器。
夢長隨永漏，吟苦雜疏鐘。動蓋荷風勁，沾裳菊露濃。
釣石起千仞，滄波一掌平。伊人垂釣處，月白更江清。
李白今何在，桃紅已索然。君看赤松子，猶自不長年。
聊行弄芳草，獨坐隠團蒲。問客茅簷日，君家有此無。
斷取滄州趣，移來六月天。道人三昧力，變化只和鉛。
泉下顔光祿，二紀瞻馬首。停驂肅松檟，風節應不朽。
側生昂九霄，蕭森谷量簵。溪嵐翠欲滴，塵外嵇阮趣。
諸偶緣安有，實相非相偶。雖神如季咸，終亦失而走。
以心爲形役，徇人失天真。蕨薇與杞荑，求仁始得仁。
輞川題作浪，武昌栽屬官。愛思如孔階，茸髯擺奇觀。
懷仙津步翳，凡聖隔兩塵。長統植園果，老幼分甘珍。
風朴衣冠盛，時清鸑鷟鳴。後來南海志，須傳五先生。
易經傳父子，前後弓帛賁。衣鉢堂室中，千古發潛祕。
山川忽摇落，風雪交歲暮。堂堂十八公，正爾守門戶。
江聲喧草閣，雨氣濕楓林。雲外青螺影，匡廬幾許深。
五仙騎五羊，手持六本穗。有無何渺茫，豐穰足爲瑞。
蕩漾舟中客，徘徊樓上人。滄波浩無主，兩槳邈難親。
蒲葉清淺水，杏花和暖風。地偏緣底綠，人老爲誰紅。
一心具萬有，神理貫三才。爭似虛空說，松陰打坐來。
吾聞玄妙觀，中有衆妙堂。山川孕人物，星斗煥文章。
碧蕪平野曠，黄菊晚村深。客倦留甘飲，身閑累苦吟。
欲尋阿練若，曳屐出東岡。澗谷芳菲少，春風著野桑。
青蒼萬古色，日日落吾几。吾已忘吾生，山乎爾誰氏。
錯落萬頃田，潺湲百丈泉。山人日秉耒，飽飯對山眠。
頗笑古函谷，曉出鷄鳴客。四海今一家，巖關石門坼。
古邑今為田，城闉復何有。時見遺世人，長歌一回首。
茅屋依青嶂，松枝拂户低。鶴來休便住，留著白雲棲。
清池如半璧，下浸青天月。依稀玉兔邊，側露金銀闕。
蕩蕩發航船，千里復萬里。願持金剪刀，去剪西流水。
園花滿百種，種種足春光。百年春盡醉，纔得九千場。
郎去愁風水，郎歸惜歲華。吴船如屋裏，南北共浮家。
盥口就晨飱，青菘間黃獨。還聞石家厨，啖乳薦豚肉。
夷夏天應共，羊城地獨靈。端陽登塔頂，應起望鄉情。
窻中列逺岫，傲殺謝玄暉。地是烟霞窟，身仍薜荔衣。
翠屏髙千尺，行坐日相對。宇内有紅塵，盡在巖巒背。
衆魚聚淺水，誰謂鱗甲微。中有赤色鯉，雨即隨龍飛。
昔飛逺塞外，映月落虚弦。今向仁人側，隨陽宿野田。
手種春楊柳，盈盈緑滿堤。居人不自覺，過客竟須迷。
竹下有幽逕，本為裘羊開。清風滿庭户，時聞抱琴來。
寂寂維摩室，蕭蕭般若臺。山僧談學士，曾此借眠來。
日浄山如染，風暄草欲薰。梅殘數點雪，麥漲一溪雲。
荷葉參差卷，榴花次第開。但令心有賞，歲月任渠催。
橋橫葛仙陂，住近楊雄宅。主人胡不歸，爲我炊香白。
雲與淵明出，風隨禦寇還。燎爐無伏火，蕙帳冷空山。
不惜荆山玉，裝成素錦毬。春風解憐汝，抛擲與誰收。
繡幄千金種，朱門百寶闌。一枝烟月影，偏耐道人看。
一切法無差，水牛生象牙。莫將無量義，欲覓妙蓮華。
愛此江邊好，留連至日斜。眠分黄犢草，坐占白鷗沙。
妙明屬本來，舍利竟何物。功過了不知，終然是枯骨。
實氣動光怪，往往漁人見。好把飛來鐘，挂在飛來殿。
老病忘時節，空齋曉尚眠。兒童喚翁起，今日是新年。
在家名孝子，在國目忠臣。天上地而下，中焉我是人。
白白沿江蘋，青青連堤柳。漁翁莞爾笑，是笑行人否。
白髮貧江南，青衫老江北。井渫人不食，伊誰爲悽惻。
孤根雲石外，高淨絕塵埃。一點丹心在，年年向日開。
石骨插天秀，煙花對人好。細草春復秋，壁立乾坤老。
小語不知夕，幽香無盡時。影寒人欲醉，明月照酴醾。
自得春風信，開懷待此花。餘寒固艱棘，今夕雪斜斜。
夜月閩杯淺，春風楚製輕。故鄉空費夢，來此聽谿聲。
逢花眼倦開，見酒手頻推。不恨吾年老，恨他將病來。
彭澤愛陶潛，陶潛厭彭澤。一杯浮羅春，世外神仙客。
一心聊自適，兩膝報平安。煙艇南溟外，浮雲細細看。
海濱古鄒魯，山木間楩梓。先生筆則筆，千載垂青史。
大哉公冶長，縲絏非所恥。獨恨白髮多，無人妻伊子。
元公古天民，汙尊表其徳。堂堂刺史身，甘隠漫郎宅。
巍巍石令牌，神剑削岩崖。不向重门立，偏随豹雾埋。
光風浮碧澗，蘭杜日猗猗。竟歲無人采，含薰祇自知。
麴塵波欲動，紅心草已生。朝來夾城道，流車如水行。
今花得古名，旖旎香更好。適意欲忘言，塵編詎能考。
斜日半巖隂，迴溪百丈深。蹬危元借石，葉老不辭林。
元夕村村鼓，春山處處花。韶光宜對酒，行客倍思家。
椒團黄粉膩，栁染翠絲勻。獻頌宜新嵗，攀條愴逺人。
愁濃忽障霄，罅處無星下。高綠自歌風，中宵孤舞者。
元亮歸去來，欲與市塵絕。何當過行軒，推窗玩新月。
事道宗尼父，談仁法孟翁。聖賢無二道，千古此心同。
同生願同死，死葬清泠洼。下作鎖子藕，上作雙頭華。
翠竹春風動，雕梁紫燕飛。百花隨意擇，香露濕羅衣。
今日與郎別，何時對郎話。思郎在何時，月入孤窗罅。
鶴去亭空在，亭空鶴不回。茱萸一插遍，難強菊花杯。
堂堂八十翁，自喜無人識。外事了不聞，閉門看周易。
江流愁太溢，更遣雨添波。氣逐隂陽變，天公奈爾何。
引泉已成沼，對石宜破窗。他年澗上橋，爲子書春淙。
南澗靜者徒，小試扶顛手。期畢棟宇工，拂衣入巖岫。
問禪去靈隠，聽講去天竺。還有無求人，來尋靈鷲宿。
舊對湘西雪，遲遲憶故關。水雲資老景，吟引謝江山。
北府春風暖，南園午簟涼。行藏隨所寓，獨恨天茫茫。
北固輕綃外，西山淡素中。一天烟雨好，未獨愛霜空。
玉斧初騎御，通明暫住居。翛翛輕吹度，灑落碧華珠。
阿氏金爲屋，姮家玉作臺。岱輿憑海立，兜率跨雲開。
野趣分苕水，鳳光剪鑑湖。塵中不作惡，爲有鄴公圖。
已有扁舟興，曾看過剡圖。翻思名手盡，誰復費工夫。
簪玳尚誰繼，風雲那可看。自曾許持送，談笑未嘗乾。
夕紫堆香豆，朝嵐映墨池。客來不須報，正是學書時。
野燒千里盡，容易雪消時。莫以春先綠，都忘寒歲知。
豈擇托根處，苑墻綠易齊。芳菲人共見，走馬暗長隄。
有酒須當醉，乾坤黑白中。行行十九度，誰異復誰同。
黃皓貪無已，蜘蛛總不知。苦瓜一兩顆，枯竹兩三枝。
坐對深山色，雲烟千萬重。但聞溪水急，不見日頭紅。
深山數間屋，沿溪別路通。四望雲烟合，移茅思欲窮。
橫肩一楖栗，滿擔烟霞心。逍遙獨何去，山水有知音。
臨濟一株樹，覆蔭天下人。佛法無多子，桃花不耐春。
破塵出經卷，徧界露堂堂。一步竿頭進，無人亦自芳。
曹溪一滴水，千古常涓涓。踏斷溪橋看，全身在那邊。
莫作等閒想，人身亦最難。靈臺猶未雪，前路尚漫漫。
仕也邦爲瑞，歸與世作程。大雲門下士，不愧富公名。
教裏分明道，誰云別有傳。一從微笑後，今古競相研。
誰將新月影，來挂寢堂中。會見圓明極，高懸碧漢空。
吾病不憂死，死關大法衰。於今行古道，舍我其爲誰。
吾病不憂死，死亦向天歸。涅槃隨住處，狀似鐵牛機。
吾病不憂死，本願終不移。修供從今始，龍天鑑在茲。
吾病不憂死，本宗慙獨微。博嶠終當大，斯文誰與歸。
開戸霜如雪，登車日勝春。舉目見千里，獨慰遊山人。
天如碧玉版，群山各寫形。高空無障翳，龍鳳互鶱騰。
青山八百里，蟠結千蛟龍。頭角忽聳起，秀出雲間峯。
高低度嶺頻，清淺涉澗屢。恐已入天宮，山空無人語。
澗口架飛梁，山腰束微路。懸厓有茅屋，盡是齎糧戸。
開山種雲子，汲澗探乳泉。可羨巖穴民，得養龜鶴年。
山風一披拂，千林舞寒葉。恍如艷陽時，花叢閙狂蝶。
蒼厓切雲高，深澗萬丈下。低頭聴泉聲，風雨號靜夜。
徑踏雲邊石，衣飄樹杪風。繡鞍行一馬，玉管引雙童。
胡然掠雲起，忽爾落澗行。幽叢不見底，潏潏聞水聲。
澗道蒼杉林，雲寒白日隂。石壁相映起，肅穆愁人心。
磈砢萬石底，滴瀝泉一泓。裹茗欲煑嘗，未有龍頭鐺。
寬大書方布，歡聲四海同。陽春如有脚，造物不言功。
聖德乾坤大，皇圖日月長。遠人咸畏慕，國勢寖安强。
一歲兩逢春，皇都景物新。發生何處早，甲拆驗莊椿。
椒殿霞觴舉，金花拆勝鮮。年年慶佳節，眉壽祝綿延。
月射璇題爛，風傳玉漏清。仰瞻雲漢表，輝潤四星明。
內外期無患，兢兢理萬幾。延英勤講論，遑恤汗沾衣。
清凈無他好，歌風舞舜琴。阜財并解慍，總是愛民心。
寶篆煙輕繞，瑶臺日正中。等閑調玉瑟，聊助舜琴風。
淑德儀宮閫，天教受祉繁。艾人暨桃印，奚用更懸門。
蕭蕭蘭若地，知是府君居。祠事今誰奉，吾來一嘆吁。
地勝風雷吼，人疑湧海潮。將軍英爽在，何物敢興妖。
激浪聞澎湃，山神陰力多。風濤歸指顧，海若敢誰何。
浮鉢來滄海，幡然厭世塵。補陀崖畔月，長照定中身。
濆湧懸崖下，泠泠注不窮。將期挹甘冷，弱水漸難通。
已出天池外，狂瀾尚爾高。蠻商識吳路，歲入幾千艘。
瀰漫達迥野，潮汐往來頻。慣識松陵路，重來不問津。
浚極疑無底，丰棱定有因。沈沈中夜月，照影屬何人。
二陸爲童日，驅馳屢忘歸。至今桑柘響，禽鳥尚驚飛。
展武沈淪後，波澄一鑑明。桑田復更變，觸目總柴荆。
狼秦崇苛政，有女亦蒙冤。欲弔興亡事，神應恥重論。
洸蕩雲閒路，奫淪一水深。月光涵露重，遥聽九皋音。
玉殮知無有，香魂計已銷。頻來吟楚些，歲久若爲招。
治盛周康世，東游豈信然。城闉亦隳廢，門堞漫相傳。
廬落皆無有，依稀古堞存。登臨認遺跡，林莽暮煙昏。
歲久阡原變，平時草木深。英才沒黄壤，舊事不堪尋。
華亭今何在，千年謾有名。披榛問遺裔，寂寞一傷情。
短櫂經由處，風披藻荇香。中宵孤鶴唳，片月映滄浪。
歎昔秦皇帝，何年此逸遊。迢迢大堽路，千古爲嗟羞。
畸嶇尋古隧，衰草隠寒原。欲讀將軍事，豐碑祗半存。
覽德來何代，慵歸丹穴藏。甘心化爲石，萬歲瑞吾皇。
祕寶封堅石，山靈謹護藏。欲爲中帑助，時復露輝光。
人與室俱化，陰森松竹寒。時時見孤鶴，疑此守神丹。
冠蓋游從日，欣然萃一鄉。田原總如昨，誰復嗣餘芳。
呼吸湖中水，山椒寄此身。洞門風雨夜，電火逐霜鱗。
雙鯉何年刻，悠然鬐鬛全。登臨忽懷遠，尺素若爲傳。
辛勤成鴈塔，俄赴積薪焚。靜夜眈眈影，疑來護刻文。
路湧金沙地，高人此築庵。爲詢林下客，妙語與誰參。
林外三椽建，常思愒息時。莫教嫌迫窄，中有五須彌。
殿閣輝金碧，遐觀足畫圖。維舟一登覽，誤涉小方壺。
神居陰物護，臬閾捍洪波。莫慮蛟龍怒，年來畏叱訶。
記得荷香裏，蛾眉唱采蓮。千年龜欲總，不見葉田田。
壯士爲儒恥，捐軀志所甘。無名豫青史，幽憤亦何堪。
廟貌逾千祀，泥封古碣昏。傳云素王宅，真贋與誰論。
疆場功成後，歸來卜一邱。當時應種德，名字播千秋。
延袤三鄉外，東流與海通。河神屢加惠，帆借往來風。
索寞東郊遠，仙禽盡此藏。夢回明月夜，林杪響圓吭。
千里平沙地，聯通江海湄。謾傳因激浪，疑是蚌成基。
疏鑿人何在，流功幾世餘。農氓誦名氏，不數鄭公渠。
泛泛松江水，迢迢笠澤通。萬年知禹力，灌溉有餘功。
廳左清閒處，金猊罩寶香。令君今學道，來此吸朝陽。
伊昔絃歌治，能聲著海隅。升堂想遺迹，勵志欲齊驅。
簷角銜牆固，明疏護翠羅。公餘秉談麈，竟夕對金波。
輿梁斜倚處，簷影墜清流。往往抽簪者，常爲孺子羞。
刻鑿知何謂，彌年亦有神。宵行無足怪，一吼已驚人。
瓦木明丹堊，初期鎮此方。石梁今欲圮，尤益富蠻商。
妝點林泉趣，銷除市井心。平生跧伏計，到此意偏深。
陰功周邑境，南面固宜然。毋復論民事，神今憚改遷。
日日黄塵路，喧豗漲市聲。神靈自安此，不欲變名稱。
憶昨登臨日，卿雲正四翔。重來窮目力，天末起祥光。
矻立應千載，傳因海眼成。蓬萊水清淺，曾不見敧傾。
高門收畫戟，即此建精藍。施予恩雖在，緇流絕不談。
拄策徐徐上，回環佛頂游。九山俱在望，目斷暮煙浮。
邃宇中何有，臺山五百尊。云何困人力，金像總塵昏。
令威仙去後，遺迹歎成非。華表成烏有，何年見鶴歸。
郵亭臨爽塏，杗廇架修虹。我亦輪蹄客，心期訪士龍。
門垣雖蠹壞，古屋尚深沈。鳥雀猶知避，斯民盍致欽。
明主東封後，龜蒙望益尊。巍然此行宇，時許薦蘋蘩。
蚤爲儒冠誤，齊心學竺乾。而今林下塔，夜夜戒光圓。
神物幽潛地，滄滄水接空。不緣嘗應禱，誰識有殊功。
捫蘿通一徑，修竹蔽中籬。只有奎章在，龍神暗護持。
林外初晴後，斜陽滿芰荷。頻來指靈鷲，此去路無多。
誰得陶朱術，修池一水寬。皇恩浹魚鼈，不復敢垂竿。
獵獵風蒲外，淵淵明月秋。詩翁浮短艇，弭棹看浮鯈。
瀲灩湖光好，荷風六月涼。倚欄吟不倦，魚鳥亦相忘。
養鶴人何在，湖邊水尚清。喚回中夜夢，灘上戛然聲。
呂梁觀已遠，沂水浴應難。却倚亭前柳，時時照影寒。
夜靜蒲萄皺，雲舒玉鑑涼。築堂人不見，樽酒暗相望。
日暮蝦鬚卷，亭中雅燕開。微風起蘋末，波影動樽罍。
浄觀今何在，唯餘柏色新。棲棲抱甕者，不是鍊丹人。
蟠根知永遠，曲幹聳蛟虬。閩賈蒙私庇，年年此薦羞。
俯拜祠堂下，遥思弼漢功。吁嗟孝宣帝，忘德太匆匆。
愛此楞伽士，勤修戒行成。文龜亦知善，來聽講經聲。
有人明七浄，蠠沒締良因。歎惜流風替，誰爲無垢人。
仙路多官府，真人未上升。松窗霜月白，相對誦黄庭。
芳草池塘暖，東風桃杏繁。春歸人亦散，寂寞鎖園門。
晉傑云亡久，嘉名未遽湮。嚴祠坐遺像，猶解福吳民。
施水功成後，眈眈梵宇深。升堂瞻貌象，默會祖師心。
陰曀楸梧裏，鳥鳴落日中。九原人不作，明贊亦何功。
鶴駕乘風去，千年竟不歸。石梁憑望處，空復白雲飛。
勾曲山頭客，遨遊到市塵。星冠頂霜月，夜半正朝真。
明眼知何在，山門久寂然。宗風未淪替，還喜一鐙傳。
鳬舄栖遲地，池流一徑斜。先生久清苦，不肯競紛華。
定回人寂靜，繞鼻碧蓮香。却認循簷月，摩尼發夜光。
道人今輟講，卷裓寄松蘿。夢說波羅蜜，當如習氣何。
遠適廬陵郡，重江去不窮。全家片帆底，三月怒濤中。
葉盡花自發，正當寒山中。山寒人見少，花發年年同。
花在寒雲裏，看來隔一重。路傍猶落落，況復到高峯。
枯樹望空白，回頭香在窓。一時聞見靜，使我夢魂降。
寒色擁千樹，尋香只一枝。何因重攀折，欲識樹上時。
心知花在樹，望月影微微。不到寒香入，終然此意違。
高樹花開盡，低枝蘂尚疎。近人情熱處，留取暗香餘。
望裏花疑雪，近看一語無。全身在香國，頓使野情孤。
多少寒山子，相看在小溪。不知香冷處，終日對花迷。
有時寒雨過，生怕素香差。細看枝頭濕，方知濯更佳。
遊人欲多折，要傍小瓶開。不知香在手，更覓一枝來。
花香花不覺，都付賞花人。人散香同歲，泠然太古春。
獨立荒烟白，不驚寒雁羣。秖因春夢斷，夜夜但空聞。
香暗隨風度，飈飈不欲存。聞香意何限，花自到黃昏。
幽艶曾無歲，尋香人自寒。一般清冷致，終不悔衣單。
獨舒寒壑日，紅紫一時刪。暗香酬客意，誰會到花間。
春色有無處，但觀寒臘前。迥臨村路上，來往白雲邊。
覓花花不見，雨雪空蕭蕭。認得枝頭穩，何須待雪消。
細書妨老讀，長簟愜昏眠。取簟且一息，拋書還少年。
秖爲花開處，偏令雪上梢。春風吹落盡，不見雪空巢。
走馬春郊早，探花問凍醪。花醒人欲醉，笑殺五陵豪。
一枝三五朶，疎處月明多。舉頭見寒月，不覺暗香過。
日出雪消盡，泠泠一樹花。焉知寒日落，香色未曾差。
月下花容隱，雲中花影長。坐到無花處，時聞一陣香。
縱白何如雪，疎寧似竹清。若無香撲鼻，猶逐倚寒名。
晨起到花處，不知花已醒。但憐寒歲見，莫惜露零零。
莫道寒偏妒，多因花欲凌。一自同於雪，方知雪不勝。
薄暝易相識，月明何處愁。分明枯樹裏，望絕白雲頭。
寒夜無藏處，花枝共月深。清光纔一半，休向月中尋。
好處非關月，重烟不着嵐。疎斜泉石裏，看盡古今談。
欲寄成何字，天涯滯尺縑。相思與相見，語默一時兼。
風雪猶未已，花開自碧巖。欲知寒蘂意，遙指隔林杉。
閉戶欲推愁，愁終不肯去。底事春風來，留愁愁不住。
細看重雲裏，分明不是空。夕寒光獨遠，憑化委長風。
春色在寥廓，沈烟蘸玉容。縞衣輕似舞，乘夜上高峯。
愛松埋鶴影，背月照寒牕。最是無人處，生憎嘷夜尨。
玉塵散林薄，半上古松枝。枝壓愁將折，塵宵曾幾時。
千峯一夜白，先照野人扉。似月望高樹，溰溰濕衲衣。
皎潔侵寒陌，雰霏二月初。梨花香未散，隨影落吾廬。
因風消蠟炬，無影落澄湖。寒熱一時盡，清輝何處殊。
渢渢連夜動，起舞似聞雞。冰合知寒極，瓊花踏作泥。
白髮鏡中落，真同近暮懷。但知寒色逈，隨處得生涯。
雲裏望何極，紛紛撲素埃。江山同一色，不見雁飛回。
雲暗非關暮，花飄豈是春。晴光應十丈，不爲住山人。
濯濯霓裳濕，何人倚白雲。莫將雲裏影，空向陌頭分。
浩渺疑空劫，霏微向暮原。思歸歸不得，洞口已迷源。
嚴威生大漠，萬甲擁雲寒。何處刀砧急，朦朧向夕攢。
落樹烏成白，催人鬢欲斑。輕質何曾定，浮沈烟雨間。
迢遞長征路，徬徨欲曙天。最憐清素影，撲落馬蹄前。
山光不是曉，半夜過危橋。一似聞生客，千峯失寂寥。
狂吟月下客，門外任推敲。深夜寒侵榻，誰憐樹上巢。
鳥絕山霧起，日沈雲影高。微風吹玉屑，不上懶瓚袍。
三聲溪路絕，一壑同雲多。寒光幽處近，形影托青蘿。
堦砌葉初上，雲山路轉賒。掃門殘影亂，千里望貧家。
枯根覆已盡，殘夜滴寒塘。人在空山裏，山空人影長。
日落山路合，林寒霽色明。梁園人盡醉，那識此時情。
帶寒汲遠澗，片片落雲瓶。水凍還成片，何勞烟霧停。
陰風吹白羽，皎皎雲中澄。誰謂終非水，人言不是冰。
終歲滿林白，重烟隔上頭。定教寒裏見，不遣入春流。
瓊花散丹石，掩映臨江陰。誰知枯落後，更有白雲深。
倚樹繁衣袖，流光向夕含。何人能到此，撥火共癡憨。
不分光浮地，還函明鏡奩。寒輝殊未滅，春色夢中兼。
帶雨瀟瀟下，江寒落遠帆。峯頭一回望，望久沒松杉。
高氣初不羣，咄咄端逼人。妙處欲絕倒，未怕兒輩嗔。
我有銅鼎湯，快瀹龍焙香。政使澆舌本，君無問糟牀。
日日思北山，而今北山去。寄語白蓮庵，迎我青松路。
新春十日雨，雨晴門始開。靜看蒼苔紋，莫上人衣來。
江水何漫漫，江風吹面寒。相將扶短棹，橈過蓼花灘。
灘淺篙難歇，江深橈不停。淺深儂會得，聽唱棹歌聲。
春雨湧新沙，秋江水落涯。夜行不容易，江路有分叉。
乘月認江叉，乘風破浪花。月明風不惡，誰道五湖賒。
儂亦著漁蓑，儂舊識詹何。漁郎在鄰舫，何不和儂歌。
停橈天霽時，撒網水深處。不詫網無魚，挂得珊瑚樹。
水長雨不歇，滄江深更深。行人苦無渡，折盡濟川心。
一雨水三尺，江奔石不移。悠悠鸂鶒意，添得病夫詩。
人心深百川，世路險九折。牛刀豈非宜，能巧不如拙。
堂下肅且清，琴聲淡而古。學道則愛人，豈獨聞其語。
寸寸水痕長，中流砥柱鳴。本來無酒量，強酒壓江聲。
雨後桑田暗，風前麥浪浮。柴門人迹少，深樹自鳴鳩。
山遠意隨遠，江空水亦空。一時圖畫裏，着我共漁翁。
岸閃波光舊，花爭柳色新。閑攜蒼玉杖，猶憶華陽巾。
釋子望山歸，樵夫下山去。遙望紫翠間，斜陽映楓樹。
翠浪浮千樹，金衣恰數聲。上林人載酒，何似此中聽。
蘋藻香生處，花枝影動時。莊生渾未省，伋也是吾師。
屼然雙劍聳，秀色入湖賒。不用高如許，浮雲漫欲遮。
月色天心定，波光鼎足分。一湖如白晝，誰信是黃昏。
秋月如金鑒，秋水似玻璃。月明水清淺，緩緩畫船移。
返照入招提，鐘聲出翠微。相應鶴聽慣，聞響不驚飛。
載酒納微涼，獨愛荷香處。不是周濂溪，也得濂溪趣。
山中雪紛飛，山下斜橫枝。年年花雪在，只欠老逋詩。
白酒方浮玉，白蓮仍可人。贈君飛大白，聊作冷官春。
度力難堪事，甘心作棄才。欲歸歸未得，却悔出山來。
此日老法從，當年窮秀才。從今歸去好，非不遇時來。
綠鬢久垂雪，壯心今已灰。翩然歸舊隠，端似再生來。
身既遠市朝，足不到州郡。但知食與眠，此外不暇問。
秋來宇宙清，雨後山澤潤。老農喜我歸，時報豐年信。
四圍山繞舍，一带水平湖。遠近俱堪畫，登臨自足娛。
開門無一事，終日飽看山。石罅鳴流水，翻驚響珮環。
閑穿脩竹行，時把孤松撫。身世兩相忘，恍如居洞府。
人心生劔戟，世路足風波。祇有歸田好，誰能自揣摩。
爲邑赤城下，豈欲尋赤松。我家幸不遠，杖履會相從。
新詩遠寄將，字字脫塵俗。時節近重陽，何由同把菊。
白日看雲坐，清秋對雨眠。眉頭無一事，筆下有千年。
漁家臨水住，春盡無花開。年年謝流水，流得好花來。
溪橋接桑畦，鈎籠曉群過。今朝去何早，向晚蠶恐餓。
佇立望鍾山，陽春更蕭瑟。暮尋北郭歸，故繞東岡出。
條風曵微雲，山色差可美。日出湖上行，春光滿湖水。
麥壠揺新葉，梅塘泛落花。前村天欲雨，雲裏見人家。
白石明春泉，蒼林暗春霧。馬蹄從東來，失却山間路。
明月生遥岑，清光轉華薄。樓上憶君時，秋風動羅幕。
草際日華淡，水邊雲意閒。翩翩五陵客，騎馬入秋山。
浮雲淡秋水，落日横暮山。與子有幽抱，時在山水間。
青松髙千尺，知是何年栽。獨有憇陰者，時為清風來。
故鄉宛如昨，近郭多池臺。一别同心侣，無因數往來。
花色亦何貴，畫葵愛葵心。豈無桃李顔，要非君所欽。
旖旎芙蓉花，蕩漾木蘭檝。相思隔湘水，欲採不可得。
寂寞東籬下，幽花裛露黄。自縁寒節至，不是愛秋霜。
明月皎如銀，中有丹桂影。懷人坐良宵，衣裳露華冷。
春芳已揺落，一枝開庭陰。遲暮不自惜，東風詎知心。
寂寞三徑下，亭亭帶晨霜。行人愛嘉色，君子懷清香。
四冥波浩浩，一葦向空渡。月近星斗寒，始識天上路。
愛盡哀還積，年踰恨未除。空堦殘日裏，愁見舊羅襦。
客裏維舟夜，懷中拜月明。邇來三五夕，見月倍傷情。
巖壑飛塵絶，孤亭壓水雲。偶來乘野興，非是厭人羣。
雨霽春湖濶，扁舟坐不還。放情親白鳥，覔句贈青山。
雪積千山素，行歌履跡穿。腰間有樵斧，猛虎莫當前。
古琴調古調，今人誰愛聞。獨往山中去，因聲寄白雲。
平湖瀉明鏡，上有脩竹林。把酒對山月，誰同秋夜心。
春雨夜來急，溪流朝已深。栁絲揺淺緑，垂影到波心。
蒼檜夾芳徑，葱蒨饒佳色。霜天獨不凋，然後知爾徳。
水曹愛看竹，一日分幾時。峩冠不須著，美酒聊自持。
髙葉戰風雨，歴亂不堪數。詩思與翩翩，坐深良獨苦。
峩峩紅粉粧，冉冉出清滓。風來忽倒垂，照見新蓮子。
清溪坐來澄，白鳥望中度。酒熟無人開，詩成有神助。
野望面蒼茫，海思坐超越。雲生鸛鶴林，日射蛟龍穴。
朝啣新藻遊，暮託淤菹息。幸無涸轍憂，不望監河澤。
英英巖際雲，相將庇幽獨。肓風自震蕩，慎勿憾我屋。
朝暮耕鮮雲，結子如黍密。煮作山中飯，還共山人食。
苦心日宛轉，九原竟寥寞。服盡淚隨盡，此道今人薄。
髙風亦有隳，明祀亦有匱。千秋萬若心，直與雲山對。
白玉開洞房，藥田元氣濕。老龍雨四海，向晩隨雲入。
隔海望三山，銀濤立青璧。神逰挟飛仙，玩弄扶桑日。
三峰峭而尊，凝神入虚靚。青天動光彩，滅盡浮雲影。
石屏在巖幽，不習見冠蓋。時有明月期，散髪坐相待。
春到鶴林寺，川鵑花最紅。使君幽興劇，獨步問東風。
曾行麗川路，解道麗川景。山停鸞鳳形，水動魚龍影。
星巖七曜麗，風洞四時秋。玉壺揺小艇，日日醉中流。
良友四方至，秋月此宵明。斗酒集虚舘，踟蹰無限情。
陰葉翠瑶濕，薄英紅粉香。絶憐秋苑下，復爾見春光。
幽蘭兩三花，清香暗中起。日暮望美人，盈盈隔湘水。
陰叢含雨氣，燥葉領風聲。即是圖邊見，猶令客况清。
平江浮夜色，逺鴈帶秋聲。渺渺孤帆去，前山月正明。
微風被芳渚，菰蒲亂如髪。為問紅蓮花，含香待誰發。
吳山碧相續，具區深不流。孤舟行薄暮，短髪照清秋。
野曠平巒小，雲寒古木垂。自縁詩思苦，非闗歸騎遲。
雲滃雨翻盆，千厓互吐吞。歸人愁路窄，切莫近黄昏。
碧玉青樓女，盈盈粧粉紅。不應試醮甲，翻令妬守宫。
罷繡非闗暝，含愁詎為春。秪恐燕臺下，花月解留人。
玲瓏白玉斚，置在翡翠盤。清池明月夜，怪爾生秋寒。
碧玉雕螭斚，鮮於翡翠毛。美人春夜飲，芳暈漬櫻桃。
斵來東海骨，長惹老龍争。寫作如來供，猶含風雨聲。
洗盡塵埃色，湘江暮雨餘。誰將明月影，留照草堂虚。
野客愛寒芳，經旬再舉觴。名花不在色，美酒獨宜香。
索鍊無如事，難知莫若人。人情隨手別，事體到頭均。
古事參今事，今人乃古人。只應情未浹，情浹自相親。
雲勢移峰緩，泉聲出竹遲。此時無限意，唯有翠禽知。
手足恩情重，塤箎歡樂長。要知能忘處，墳草兩荒涼。
安樂窩中樂，媧皇笙萬攢。自從閑借出，客到遂無歡。
詩成大字書，意快有誰如。巨浪銀山立，風檣百尺餘。
春暖未苦熱，秋涼未甚寒。小車隨意出，所到即成歡。
人無不老理，日有再中時。不老必無也，再中應有之。
北巷通南陌，门连五相家。水分池对岸，墙隔树交花。
清洛接天去，寒雲貼地飛。人於橋上立，詩向雪中歸。
柳絲不禁梳，桃毳不耐雪。梅殘剪春綃，永日霏不絕。
椒榝充佩幃，孤芳處幽絕。當年老虬枝，豈爲風雨折。
最後黄香根，纖裳粲黄裏。能以色事人，空博一時喜。
看花須看神，折花莫折殘。但使花骨清，豈畏花地寒。
老瓦莫厭粗，奚童莫嫌小。及時不爲樂，頃刻芳事了。
聖涯浩無邊，人乃揭其淺。安知舍瑟中，道味益深遠。
書消燕日長，棋遣花院寂。何羨山中人，餐霞拾橡實。
爲花能工詩，不如賦拙賦。珍重舂陵翁，能尋所樂處。
神闕澹朝暉，蒼蒼露未晞。龍車不可望，投老涕霑衣。
定林自有主，我爲林下客。客主各有心，還能共岑寂。
風吹洞口雲，水動山頭月。野老時問人，前村多少雪。
武林王居士，與子俱學佛。以財供佛事，不自費一物。
長生玄牝門，目擊而道存。班班實可考，老澗生雲根。
游人摩蒼崖，滿手聞異馨。不垂身後芳，何以知仙靈。
霹靂溝西路，柴荆四五家。憶曾騎款段，隨意入桃花。
曹公教弩臺，今爲比丘寺。東門小河橋，曾飛吳主騎。
天下太平日，人生安樂時。更逢花爛漫，爭忍不開眉。
心足而家貧，體疏而情親。開襟知骨瘦，發語見天真。
日中為噬嗑，交易是尋常。彼各不相識，何復更思量。
月新與月殘，形狀兩相似。奈何人之情，初見自歡喜。
見物即謳吟，何嘗曾用意。閑將筐笥詩，靜看人間事。
芳草知誰種，緣階已數叢。無心與時競，何苦綠匆匆。
八月小春天，小花開且殷。晚來經小雨，遂使小車閑。
新花色鲜艳，故花色憔悴。明朝花更开，新花何有异。
未有一分讓，先有十分爭。所喪者實事，所得者虛名。
大達誠無礙，人人自有家。假花猶入念，何者謂真花。
自有吾儒樂，人多不肯循。以禪為樂事，又起一重塵。
好勇能過我，當仁豈讓師。勇須仁以濟，仁必勇為資。
安分身無辱，知幾心自閑。雖居人世上，卻是出人間。
松栢入冬看，方能見歲寒。聲須風裏聽，色更雪中觀。
南浦隨花去，迴舟路已迷。暗香無覓處，日落畫橋西。
一身如一國，有病當求醫。病愈藥便止，節宣良得宜。
揚善不揚惡，記恩不記讎。人人自歡喜，何患少交遊。
百年嗟荏苒，千里痛蕭條。忍逐東流水，無期任所飄。
俗阜知君德，時和見帝功。况吾生長老，俱在太平中。
時止則須止，時行則可行。時行與時止，人力莫經營。
百穀仰膏雨，極枯變極榮。安得此甘澤，聊且振羣生。
柳性至柔軟，一年長丈餘。雖然易得榮，奈何易得枯。
未去交爭意，難忘黑白心。一條無敵路，徹了沒人尋。
未去交爭意，難忘黑白情。一條平穩路，痛惜沒人行。
賞花高閣上，負約罪難回。若許將詩贖，何時不可陪。
客說河州事，經營杳未涯。訝予獨無語，貪嗅杏香花。
林罅天尤碧，風餘月更明。人間無事日，得向此中行。
能言未是難，行得始為艱。須是真男子，方能無厚顏。
一語便喜處，千言益怒時。既因言語合，卻為語言離。
浦口鳴榔急，清江水漫流。得魚便沽酒，明月在扁舟。
旱極望雨意，病危思藥心。人人當此際，不待勸而深。
語言須中節，義理貴從宜。可革仍三就，當行必再思。
梅蘂先春發，山茶寒著花。郎從前日去，蚤晩過長沙。
平地雖然遠，那知物物新。危樓一百尺，別有萬般春。
聖在人中出，心從行上修。金於沙裏得，玉向石中求。
舉世自紛紛，誰為無事人。吾生獨何幸，臥看洛陽春。
欲見心無已，久違情奈何。雲煙雖咫尺，不得屢相過。
不逢聖人時，不見聖人面。聖人言可聞，聖人心可見。
僕奴凌主人，夷狄犯中國。自古知不平，無由能絕得。
緣飾近虛襟，虛襟後患深。療飢當用食，救旱必須霖。
春水渌成波，成波無奈何。難將染他物，止可染輕羅。
春雨細如絲，如絲霢霂時。如何一霶霈，萬物盡熙熙。
雪齋凡數種，此種出清漳。或作西齋號，南州許擅場。
草色連雲色，山光接水光。危樓一百尺，旅鴈兩三行。
胡越同心日，夫妻反目時。人間無大小，得失在須斯。
周孔不足法，軻雄不足師。還同棄常饍，除是適海涯。
有過不能改，知賢不肯親雖生人世上，未得謂之人。
清風正藹如，小閣枕通衢。不欲久獨擅，能來同享無。
詩狂書更逸，近歲不勝多。大半落天下，未還安樂窩。
夏木無重數，森陰翠樾低。相呼百禽語，太半是黃鸝。
風林無靜柯，風池無靜波。林池既不靜，禽魚當如何。
路上塵方坌，壺中花正開。何須頭盡白，然後賦歸來。
林下居雖陋，花前飲卻頻。世間無事樂，都恐屬閑人。
景好身還健，天晴路又乾。小車芳草軟，處處是清歡。
在未定之時，當難處之地。方事之危疑，見人之措置。
夢裏常言夢，誰知覺後思。不知今亦夢，更說夢中時。
終歲都無事，四時長有花。小車乘興去，所到便如家。
月到天心處，風來水面時。一般清意味，料得少人知。
巉然千仞峯，宛似九苞鳥。神遊乗興時，騎上青雲表。
恠石如秋隼，凌空勢欲飛。英賢神采異，彷彿見光輝。
九峯如列戟，拱立墓門前。見説簪纓後，功名繼祖先。
溪水如環帶，分明束墓腰。追思游衍日，曳履過危橋。
秋月映秋波，清徹世無比。猶似見親心，泪灑楓湖水。
酒到醺酣处，花当烂漫时。醺酣归酩酊，烂漫入离披。
一岁正荣处，三春特盛时。是花堪爱惜，况见好花枝。
物理窺開後，人情照破時。一身都是我，瘦了又還肥。
群卉争妍处，奇花独异时。东君深意思，亦恐要人知。
阴阳初感处，天地未分时。言语既难到，丹青何处施。
瓮头喷液处，盏面起花时。有客来相访，通名曰伏羲。
白日偏催处，黄金欲尽时。侈心都用了，始得一开眉。
英魂招不起，應在此徜徉。紅綠波相映，真成錦繡鄉。
蘆花秋似雪，掩映釣魚舟。先世嬉遊處，經過淚暗流。
善處憂難作，能持事自修。腹心無外物，蠻貊亦懷柔。
吳起初辭魏，張儀乍入秦。西河蒙惠久，南楚受欺頻。
痛矣時難得，悲哉道未傳。今年年已盡，明日是明年。
林下閑言語，何須更問為。自知無紀律，安得謂之詩。
林下閑言語，何須要許多。幾乎三百首，足以備吟哦。
樂靜豈無病，好閑終有心。爭如自得者，與世善浮沈。
上辛茲攝事，瑞祝本通天。自此春秋筆，還書大有年。
故老今多喪，嚴祠日愈新。青青陵上杏，神護五株春。
洛水縈祠外，嵩雲泊棟端。橋山何必問，只是葬衣冠。
磑湍方電激，麯屑已雲霏。誠哉智者樂，力少功不貲。
遵蒙本山下，渠激流且迅。無嫌萬折勞，思迴九里潤。
波平柳苒苒，湖與柳共色。攀條弄潺湲，坐送春暉昃。
千騎亟遊賞，賓蓋紛相隨。不知是日歡，何如清夜時。
憑欄玩文漪，日與賞心遇。汀篠陵砌繁，沙禽冒波翥。
悠悠水周堂，堂上列禊賓。賓勸使君酬，無爲負良辰。
亭軒入空碧，極眺煩慮開。漢樹有葱蒨，隴雲多徘徊。
水容靜若鑑，天影倒虛明。勿使川風動，波生便不平。
移植自西南，色淺無媚質。不競灼灼花，而效離離實。
紅白相嗣繁，色純香亦淺。相對庭戶間，俗尚焉能免。
修莖無附葉，繁萼攢庭首。每欲問詩人，定得忘憂否。
有名見鄭風，今賞異疇日。采花當采根，可能治民疾。
脩脩稍出類，辭卑不肯叢。有節天容直，無心道與空。
纖莖寒始密，秀葉晚逾滋。芳意君須識，羣葩摇落時。
不枝惟葉茂，無幹信中空。所以免摧折，爲依君子風。
如帷復如薺，歷歷映滄洲。故障千里目，剩作一重愁。
膨脝枵怒腹，日夕沸溪干。羣響何容罷，時無牡鞠官。
青松獨受命，停雪待陽春。一遇樵人斧，同成樸樕薪。
虎嘯雲巖下，風生林嶺隅。須防威可假，慎勿逐城狐。
持鷸蚌謀壯，貪蟬鵲意深。漁人一拱手，彈者笑依林。
我有忘憂號，君爲憂世人。欲憂憂底事，胡不暫怡神。
二山皆在眼，未忍去淮津。三宿寧無戀，况非桑下人。
儒藴披幽笈，仙圖啟祕關。嵩雲爲雨罷，來伴相君閒。
物理窺開後，人情照破休。止堪初看望，不可久延留。
客舍已蕭寂，况逢龍忌辰。何煩申火禁，自有不黔人。
晚秀尚可惜，早開真謂奇。君看早開處，定是向南枝。
麴塵輕抱蕊，宮纈巧妝叢。青女由來妬，憑君淺作紅。
浩露津緗蘤，大風獵絳英。繁霜不可拒，慎勿愛空名。
千繞青叢外，携觴只自留。晚花兼素髮，同是一悲秋。
一作淮南守，再逢霜艷新。花前今日酒，却是去年人。
漢囊一需頭，並薦五處士。由來角立名，獨歸徐孺子。
樓迥銜空霧，郊長占暝霏。戲魚晴自擲，寒鴨夜還飛。
瑞福隨春到，穰穰正似山。君王寬大詔，自此徧人間。
縠管灰飛盡，金胥刻漏長。歡情與和氣，併入萬年觴。
春風長樂地，春仗大明天。春酒皆千日，春枝即萬年。
陽和今日到，景物一時新。陛下南山壽，長迎千萬春。
天上春先徧，世間人未知。黄金裝柳蕊，紅密點花枝。
水暖蛟冰解，灰飛鳳管和。陽春與皇澤，併付女夷歌。
春前已歲換，歲後始春來。綵燕隨宜帖，繒花鬭巧開。
嘉祐隨年至，皇恩共氣和。水痕冰處動，烟思柳前多。
曉佩摇蒼玉，晨旂亞翠斿。新年好春色，今日滿皇州。
暖碧浮天面，遲紅上日華。寶幡雙帖燕，綵樹對纏花。
春從何處生，先覺滿瑶京。冰解魚鱗散，雲飛鶴態成。
春天麗春旭，春酒獻春盃。樹待珊瑚鬭，花須羯鼓催。
春闕風光麗，春城歌吹喧。瓊蘇獻春酒，金薄鏤春旛。
瑞歷歲惟新，物華春可愛。雪盡林弄姿，冰銷水生態。
日晏坐中園，清襟注迥軒。輕飈逢葉動，小雨得荷喧。
氐醜矜凶甚，臨流列萬幢。由來不自項，何荷欲浮江。
飛泉如玉簾，直下數千尺。新月橫簾鉤，遙遙掛空碧。
靜看隋堤人，紛紛幾榮辱。蠻腰休逞妍，所見元非俗。
獻頌侈春朝，爭期千歲壽。凌寒傲歲時，自與冰霜久。
爬沙走江海，慣識風波惡。東君爲主張，顯戮逃砧鑊。
樊素艷而歌，樂天何所羨。須結帝王知，拜寵明光殿。
風掣五雲開，明星燦南極。嘉祥自朝廷，何幸愚親識。
佛有光明臺，蚌胎奚足貴。聊以矜俗人，徒爲寶所費。
阿堵本何物，貫朽殊堪羞。空囊留得一，千古欽清流。
善舞幾當場，妖姿呈窈窕。當場人自迷，郭郎未容笑。
三窟不須營，蒙恬素心友。識盡天下書，只要文章手。
寒風偃枯草，掉尾來山巔。出柙勢可畏，老鬚寧易編。
錦囊藴珠璣，長養南風力。當年東老家，曾代中書筆。
來自淤泥中，根苗何足取。餖飣上盤登，敢爲梨栗伍。
宛陵有靈根，圓紅珍可芼。衛人感齊恩，瓊琚未容報。
纔脫錦衣，童顔嬌可詫。只恐粧鬼時，愛之還又怕。
垂垂生井上，遊子休整冠。道旁徒自苦，青眼誰能看李。
東陵人已仙，黯淡斜陽暮。可慚名利心，孜孜問葵戍瓜。
生長滄波中，收羅向書室。剡藤無不平，祇恐無椽筆。
清波漾蛙子，古書形似之。可惜書廢久，時人無能知。
蟾宮有兔臼，搗藥千萬年。藥有長生術，世人無計傳。
休與鷸相持，自有山川隔。祝君無孕珠，恐非保身策。
曳頸吟松梢，何異揚州鶴。胡爲鶴未成，苦被玄裳錯。
中尊嚴祀典，鬯未祼而實。將祼而實彜，禮文知有秩卣。
方深有制度，撞之以合樂。止樂戛以敔，始終知所覺柷。
蒼竹緯琅玕，爲形有如豆。遇祭何所容，乾桃與脩糗籩。
柱取飲不盡，量容惟一升。足如戈示戒，君子當兢兢爵。
燈火迫新凉，志士功名重。十年窗下愁，會見金蓮寵。
蠻觸國誰雄，戰爭猶未息。由此奪虛名，費盡人間力。
騏驥無伯樂，尖輕徒竹披。北臺深雪裏，且讀坡仙詩。
祭器古不輕，斯焉盛黍稷。內方而外圓，無乃器之特簋。
如盤而柄圭，崇祼以爲器。秬鬯次第陳，豈容忘古意瓚。
蘇秦鞭疋馬，六國飽風煙。纍纍懸肘下，郭外慚無田。
鴻門罷樽酒，舞劍事還差。范增徒怒撞，漢業成劉家。
象明十二章，斧形不可玩。黻以取其辨，斯以取其斷黼。
溢滿而覆虛，盈虧俱有病。萬事得于中，烏乎云不正。
五更山外鳴，斗低殘月小。喚起利名人，僕僕渾無了。
九華并六角，流傳名不同。無如慰黎庶，爲我揚仁風扇。
水精行素鱗，琉璃走夜光。銘垂日日新，萬古稽商湯盤。
舉頭見長安，志士欣有託。葵藿一生心，豈容天負却。
仙掌在何處，徒成千載羞。唯有故園菊，沾濡當九秋。
郟鄏至汾陰，重名垂不朽。天下望調羹，有誰能著手鼎。
麀鹿同呦呦，山林風雨秋。姑蘇臺上月，子胥曾約遊。
一聲長嘯處，霜月凄林扉。與鶴每相問，貴人胡未歸。
西施無限愁，後人何必傚。只好笑呵呵，不損紅粧貌。
相見是非多，但旁觀便了。庶無人共知，鼻孔長多少。
誰嘆月娟娟，霜天閑却手。醉者未能醒，不必重斟酒。
兖鷩毳希元，君尊十二旒。璪取玉以文，五采宗成周冕。
秀鐵壓肩寒，中原思未報。何日掃邊塵，別裹朝天帽胄。
漢帝欲成仙，王母從天下。結實動千年，三偷尤可詫。
繒殻爛緗枝，夏果收新綠。玉真望甘鮮，不管郵兵哭。
覽輝千仞高，君子思在治。朝陽如不鳴，敢言當自愧。
經緯出天機，畫簷斜掛箅。可惜巧於蠶，無補人間世。
艤艇白鷗邊，寒雨敲青箬。駭浪不回頭，方識江湖樂。
八珍風味清，藜腸豈曾識。堪嗤嘗臠人，欲與魚兼得。
花香專引蝶，非蝶亦飛來。顧影不知耻，良爲貪者哀。
足下一封書，子卿歸自虜。雖曰誑單于，孤忠傳萬古。
十鑽無遺策，寧免刳腸憂。何如隠蓮葉，千歲成仙遊。
蒼生望雲霓，難作池中物。孔明卧隆中，天子勢亦屈。
三拍羽翎寒，風雨不改度。起舞何人斯，男兒當自寤。
赤壁夢醒時，雨灑玄裳濕。聲欲聞于天，故向松梢立。
新綠小池沼，田田浮翠錢。雨中珠萬顆，巧婦其能穿。
世久無淵明，黄花爲誰好。青女自凌威，寒香未容老。
點異二三子，鏗爾舍而作。江上數峰青，湘靈徒寂寞瑟。
鼕鼕和歌管，蕢桴無復存。堪笑不知量，以布過雷門鼓。
紫陌暖風細，露房山更深。蜜甜不知味，萬花空損心。
東風開繡簾，且向花梢立。主人忘舊交，雕梁不須入。
雪羽卧晴沙，漁人無可慮。機事亦難忘，不如且飛去。
很禽忘所儔，翻身拏鳥雀。羽毛同所天，何苦强凌弱。
世道多巇，進趨思退却。一步一回頭，庶無輕失脚。
粉黛巧粧施，菱花還自照。底事不爭妍，又恐西施笑。
萬里收纖雲，一鈎懸碧落。缺圓無定時，人間幾愁樂。
無心出岫時，山腰橫一抹。爲霖覆手間，豈容留旱魃。
爛醉是生涯，折腰良可嘅。欲酒對黄華，烏紗奚足愛。
槐柳午陰濃，凄凉聲愈健。飲露已成仙，孰云齊女怨。
一夢在人間，東風吹不覺。莊周鴻冥冥，胡戀花枝巧。
倦翼已知還，投林謀夜宿。弋宿無容心，機深未爲福。
人好烏亦好，寒枝不輕踏。月明如可依，飛繞猶三匝。
舞處更宜長，十笋藏纖指。脫得戯衫時，方知有獃底。
絲絲絲共白，歷遍風霜寒。君王豈輕剪，欲療將軍安。
金梭拋翠絲，東風弄晴晝。求友不須鳴，綠窗人倦繡。
怒翮摩青天，秋風真得意。可憐烏鵲儔，一枝聊自寄。
滕六雨天花，南枝香鬭白。瓊玉兩糢糊，冷笑從君索。
暗香從何來，寒飈爲輕扇。東君須護持，莫點宮粧面。
四翼薄於紗，纖塵不相著。只在釣絲邊，漁翁素盟約。
我臂不能固，捕蟬非所宜。蟬琴聲未怯，黄鳥窺高枝。
天上會雙星，橋渡銀河水。一別動經年，楂楂徒報喜。
春透水波明，江湖從落魄。三十六鱗成，禹門看一躍。
品字列輕舠，占盡吳江雪。丁寧紅蓼花，莫與利名說。
東門風飄飄，雙佩清如水。出門相送人，胡不共知止。
一竿風雨寒，獨占嚴陵瀨。苟非伸脚眠，曷見光武大。
醉帽不輕飛，秋菊有佳色。自慚羣座中，主人猶未識。
脫白弄青玉，風味猶辛酸。指日夢惟肖，羹調天下安。
闗海連宵雨，湘江萬里雲。離情與歸思，春絮正紛紛。
湖上緑烟絲，迎風不自持。别離無意管，解鬬好腰肢。
漾漾通仙穴，潺潺入故城。晚來丘壑思，併爲一渠聲。
短綠抽心草，深紅半面花。游魚知底事，跳碎水中霞。
已開臨水徑，自作探花人。岸柳何爲者，都盧欲占春。
橋脚時依樹，階脣便作河。初無心可洗，誰作洗心歌。
寶軫流薰唱，仙壺永瑞曦。欲知人厲息，天報艾生遲。
寶典靈辰舊，皇居瑞應偏。冰紈能辟暑，絲縷解延年。
朱索連葷種，仙繒篆祕符。誰知萬靈貺，先日擁椒塗。
越簟輕裁玉，齊紈巧縷冰。宮中雖命節，何處有炎蒸。
官舍如僧舍，翛然萬慮清。等閑無客到，容易有苔生。
隂雨忽開霽，江雲散曉霞。日升林影動，一徑見山家。
嘉樹晴光艶，澄江春水深。漁翁坐曬網，顧婦作蠻音。
風日春來好，江村藹衆芳。簷暄嬉婦子，隴夕下牛羊。
南裔行將盡，荒村僅自存。蕭條村裏驛，日午不開門。
夜色清轉稠，人事翻碎沫。杯盞偶相逢，世味麻且辣。
鳥宿寒枝動，晴天雪更飛。旣沾臺石冷，復上老僧衣。
葉盡枝方滿，時時飄素埃。晚風吹未了，疑是野梅開。
已被晚風促，復受曉霜侵。亦知終不久，珍重片時心。
巖壑層層古，全非近日山。山中最深處，置我于其間。
一筆筆模楷，一葉葉精神。驟喜多酬接，徐思晉代人。
終不得自在，卽此苦何窮。願取楊枝水，一洒朔庭空。
殘菊深秋裏，無人雪一堆。莫嫌憔悴甚，曾見十分開。
世情偏愛菊，吾意獨憐殘。暫收無限泪，權作片時看。
數載同樊繫，秋來爾欲飛。只疑天路闊，烟雨尚霏微。
孤飛爾自可，回首念同群。欲向青冥訴，惟愁總不聞。
一日不相見，新詩又幾篇。急携來共讀，午後老僧眠。
歲歲易相思，五月六月時。莫愁久離別，亦有霜飛飛。
古瓦疎不完，白雪飛滿牀。抖擻一片衲，猶疑是月光。
半夜披衣起，宛在梅花村。梅花開易落，白雪長到門。
昔日趙師雄，月明林下臥。美人寒不來，花落空朵朵。
寒月照野雪，一片老僧魂。夜深招不得，時來白板門。
天地正高寒，白月來相佐。匪特肝腸如，渠今卽是我。
銷金帳不知，此中有至味。俯仰天地間，飄飄吾與爾。
相對寂無言，懷人一萬里。只在庾嶺頭，欲折不堪寄。
爾從天上來，天上寒更多。年年見飛下，欲上苦如何。
一嚙齒牙清，再嚙心髓化。只合深山中，大石長松下。
入世隨方圓，淨穢亦無別。只有一點心，不肯因人熱。
人世一火宅，那堪作久居。六載雪山中，苦業猶未除。
淚非還魂香，空流亦何益。只愁隻眼枯，還留看天日。
農事今何若，秋風舞袖單。新詩遲汝讀，直可柰饑寒。
蕭蕭淚獨零，落葉逐風輕。秋草甘同死，真慚樹上榮。
豈不戀本枝，秋霜不可耐。明知春必來，搖落安能待。
秋風滿天地，塞上最悲涼。樹聲和暮角，盡捲入離腸。
白日去不息，松風柰爾何。為問市朝客，何如山上多。
只有兩旬別，渾如送遠心。把持不忍去，直到日西沉。
松枝有東日，飄雲無返期。邊霜寒徹骨，親到始應知。
我昔訪君日，君來見我時。一般真意味，不許別人知。
風雨隋堤上，相逢淚盡彈。只今橋畔柳，應念老僧寒。
執斧一長揖，白門雨雪深。十年曾有約，珍重昔時心。
貧極心無改，所歡惟友朋。平生一片意，大半在孤僧。
何人不相識，斗室傍城隈。聞有不平事，輕身半夜來。
衲衣留俠氣，不獨是深慈。中夜聞相憶，牀頭白月知。
閉戶見青山，松風盡日閒。只愁三月夢，輕度薊門關。
詞賦髫年事，腰間三尺寒。鐵函無限淚，獨許老僧看。
夜閣孤燈話，愛君此意真。可憐三幅錦，蓋却古今人。
月色本無私，水寺孤人得。長安富貴家，燒蠟如白日。
月來靜後多，況已刈禾黍。一望西盡頭，茫茫不知處。
歸路不覺遠，月出靜林巒。舉頭貪看月，誤到別家門。
明月在江南，夜夜看逾好。今夜照兩人，各自傷懷抱。
塞上亦良夜，明月本無心。照衾復照面，一一感人深。
丹竈功成後，寥寥掩竹扉。但聞蟬已蛻，不見鶴來歸。
四境田相接，烟瀾自渺瀰。客來吟此景，無或比滮池。
東西兩湖水，相並比鴛鴦。湖裏鴛鴦鳥，雙雙錦翼長。
古來名未滅，人好水還清。一讀高僧疏，塵勞悟此生。
短棹經行處，風披藻荇香。中宵孤鶴唳，片月在滄浪。
拍岸浮春淥，菰蒲四遠生。網羅人不到，魚鳥亦忘情。
靜練明田外，源流笠澤通。不因逢歲旱，誰識濟時功。
終與雙溪接，分流入郭來。市橋人影合，不解洗塵埃。
柔櫓聲相應，名齊漢魏收。可憐一溪水，分作兩塘流。
好景明於晝，長浮五色波。一竿吾欲釣，來此聽漁歌。
呼吸風雲合，飛潛自有時。只愁潭底淺，頭角被人窺。
用此臨吳戰，何人爲越謀。夫差曾不寤，亡國始知羞。
少伯曾居此，螺紋吐綵絲。一奩秋鏡好，猶可照西施。
落落梧桐樹，何年作鳳鳴。試看千古翠，流盡一溪聲。
我是滄浪叟，閒來繫釣艭。如何一湖水，丰秀半吳江。
神居陰陽護，尋國捍洪波。莫慮蛟龍怒，年來畏叱呵。
疑著風波惡，民謠亦畏人。築塘成堰後，斬馬祭河神。
舊吏家何在，空尋古柳隄。世情今亦爾，莫笑買臣妻。
竹秀水色浄，忽來雙鳳凰。岐周昔鳴瑞，今復見文王。
一吸長川靜，烟雲忽有無。誰看頷底月，誤欲探驪珠。
入徑深於塢，滄波近馬蹄。每尋蓮社友，咫尺走東西。
玉甃祥光發，難藏世上名。定多慈護力，一飲百疴輕。
神女鍾靈處，真堪療渴羌。滿甖秋玉色，一酌灑清凉。
螳螂方捕楚，黄雀遽乘吳。交怨終亡國，君王到死愚。
此地連江海，曾經古戰爭。干戈今不見，空有射襄名。
吳越爭雄日，區區在用兵。空餘爭戰地，無處不高城。
報越心何壯，貪齊計已輕。忠言殊不聽，何用築斯城。
故城人不見，擊劍淚空霑。一絕悲聲遠，今猶說孝廉。
寂寞黄龍後，紛然壠上碑。廢興無處問，空咏草離離。
自昔干戈地，城空草自荒。漁樵懷舊事，何敢議興亡。
蟬聲隨落葉，飄墮枕頭邊。我心與空際，胡為白晝眠。
昔日荒閒地，今聞市井喧。人情看促迫，無復似當年。
祗因裴少保，功業敗垂成。往往橋邊客，今猶恨未平。
爲懷陶靖節，無復見其人。誰種橋邊柳，猶含舊日春。
舊址依然在，荒墟未百年。還分一橋水，流入幾家田。
路接張涇近，塘連谷水長。一聲清鶴唳，片月在滄浪。
腰枕政亭北，橫斜古渡頭。風吹雙淚落，恨逐水東流。
掾死緣非命，兒來哭未休。舊時亭下淚，疑與水長流。
五馬來何暮，經營指一彈。石碑書近事，留與後人看。
吾州風物好，惟是欠青山。忽有洞庭色，來從一笑間。
波光磨不盡，鏡面絕纖塵。照得紅亭子，亭亭似美人。
竹下清風好，時來挂幅巾。待逢田叟問，知是樂郊人。
有景道不出，須來此水濱。十分花鳥色，團作一亭春。
岸回波曲曲，城轉草層層。忽見桃花落，還知到武陵。
蘚砌迎烟渚，花開忽滿株。春風吹爛漫，如展蜀川圖。
滄波圍四面，艷艷玉開花。自可除簾幕，清香不用遮。
不待東風拆，池塘已自春。試看源上客，猶恐是秦人。
漸放秋風晚，花無爛漫香。淺深紅似錦，散影在滄浪。
茶林那復有，零落付樵人。舊日溪邊叟，空悲二月春。
杳杳雲間路，重重隔翠林。數聲清夜後，來伴月邊吟。
一發連千丈，紅雲出素波。秋風吹欲老，無奈落花何。
遍隴敷青綠，桑麻共幾家。滿城羅綺子，應笑不栽花。
野水連天闊，滄波引釣緡。寄言溪上叟，莫學直鈎人。
猶使樽前客，常懷沒後名。好風吹遠籟，如有笑歌聲。
茲樓當勝地，高望極崚嶒。欲覩青天色，還須上一層。
千秋傳異綵，百尺護雕闌。欲識金龍瑞，丹霄試仰看。
妙手誰烘染，梳烟沐雨姿。一聲長笛晚，人在倚樓時。
天闊冰壺浄，溪平玉鑑寒。卷簾看晚色，鷗鳥並闌干。
田家輕脫屣，聊結浄人緣。影外香燈寂，清風百世傳。
一語合領悟，師承豈在身。戲言廬墓客，未是報恩人。
白毫光未滅，勝事百年中。好是傳燈地，林泉有古風。
石匱埋神物，靈光照夜多。龍歸天上後，無復更風波。
孤塔岧嶢立，猶傳學繡人。五湖如好在，針線不勝春。
白晝重門寂，蒼苔古殿深。老僧香火罷，松柏夜森森。
舊寺丘墟後，重興歲月賒。莫將閒禍福，容易託僧伽。
滿篋藏鋒句，家傳世幾何。遠孫無悟解，却笑葛藤多。
古屋深于洞，門前種白蓮。好尋當日社，重結此生緣。
祗應曾布地，往往化爲魚。一遇丁千騎，禪人便結廬。
昔年池滿地，今見屋耽耽。不結蓮花界，龜魚死未甘。
不入紅塵市，安居三十年。至今庵下路，芳草碧芊芊。
地僻無人到，松風鶴夢清。一燈禪榻畔，自向暗中明。
題詩三過此，坡老昔時曾。悟得成禪指，來爲打睡僧。
寂滅跏趺地，燈光照四時。高僧穿地脈，此意少人知。
寥陽龍已化，華表鶴空悲。欲問梁朝事，惟應老檜知。
老屋無丹雘，空階只翠苔。遶檐看箭鏃，誰記赤眉來。
祗因吳士季，千載仰公神。欲借驅痁術，來臨刻木人。
孝德襄陵久，天然與衆殊。生男不能養，應合愧楊姑。
王有岐夷德，千年貌亦存。我懷三刺史，誰是後來孫。
一笑淮兵却，功成未易論。豈慚顔刺史，詩酒在平原。
一瞑移藩日，邦人昔被恩。步兵碑尚在，功業敢經綸。
人歸天上去，空識舊衣冠。秘錄藏金匱，清風滿殿寒。
弼漢功非淺，讒夫可奈何。海神今亦畏，安敢布風波。
詩老追唐句，閒居築簡齋。芙蓉寒浦外，紅落感秋懷。
發策名猶在，回頭事已非。池塘春草綠，空憶謝公歸。
丹砂猶未就，白髮忽成翁。却有憐春意，栽花向此中。
藏書幾萬卷，歸老此林泉。不爲尋蓴鱠，于公亦有賢。
蒼苔侵壞道，晚雀散空林。莫問人賢否，浮生一古今。
惆悵黎陽客，飄流浙水濱。定忘空腹恨，知是赤心人。
荷鍤從吾後，叮嚀死便埋。人皆譏嗜酒，我獨愛忘懷。
有子如君少，終緣叛國亡。冢前無後嗣，切勿怨張湯。
世事春風轉，榮枯一夢間。繡衣人不見，孤冢舊家山。
不識君名字，應難問子孫。一丘浮水際，神怪欲誰論。
泉下骨應朽，幽魂獨未消。幾番清夜月，孤影度南橋。
傷哉負薪子，五十始登朝。空使埋羞處，山花復採樵。
雙瞳分日月，眉際一星懸。照見人間苦，三辰不在天。
父老懷遺愛，誰傳肘後方。藥囊同日葬，空憶紫元香。
地重因名果，如分沆瀣漿。傷心吳越戰，未敢盡情嘗。
一幅霜縑外，青青出自然。天機何敢議，珍重白衣仙。
秋風不相諒，吹我破衣裳。獨起向前堦，誤踏草上霜。
我同明月來，一路照秋草。月到朔庭荒，人到朔庭老。
明月照夢中，荒荒萬里白。驚起攬衣裳，猶疑是鄉國。
絕漠無芳草，王孫那得歸。最憐雙眼淚，不識為誰揮。
奏邸成遺恨，滄浪足勝遊。一篇水月記，照徹五湖秋。
夢去長不到，夢來應更難。相逢愁愈慘，不為隔重關。
我從雪裏去，君自雪中來。又是今年起，相過第一回。
憶山頻得句，到此句全無。扶杖沿山覓，時聞山鳥呼。
策倦疑無路，低松暫可憑。老僧遠招手，更上最高層。
枕邊不計程，驛路如可記。一樣夢還鄉，多君五千里。
外貌千層綠，中心一暈紅。封侯吾不願，頗羨木奴豐。
鋒鏑暫云免，潦旱乃相仍。上天亦何意，厭此蚩蚩生。
峨峨七尺軀，不及薄銅錢。塞外多霜雪，猶云得所天。
尋常重別離，此日不回顧。脫手卽生天，得錢差可度。
同生旣不能，同死亦徒爾。爾去未必生，且非眼前死。
汝留枯我腹，汝去剜我心。相持不肯放，血漬破衣衾。
有酒傾來飲，無錢莫去沽。但須懽意合，何必醉扶歸。
臨行重囑咐，人世貴自持。願汝得飽日，毋忘饑餓時。
婆娑一古幹，樂共此君友。任彼風與霜，歲寒心不朽。
所謀在升合，頓使骨肉分。易險但相守，素心安可論。
心兮本空虛，節為斜陽曲。勿謂枝葉低，還堪鳳凰宿。
微賤勝于鬼，婦子亦閒閒。始知情與操，惟存一飽間。
挺出花柳前，不屈霜露下。誰知箇裡頭，亦有君子者。
自顧安足惜，顧彼良可悲。安得天雨粟，毋令強別離。
移出含章殿，猶粧壽陽額。豈無調羹味，山蜀良可惜。
身死固足悲，身辱亦足耻。與其辱以生，毋寧饑以死。
詩酒閑中趣，琴棋靜裡春。當前行樂地，風景最宜人。
莫作枝頭花，寧作塚邊草。草色至今青，花開一朝好。
何必春宵好，千金屬冷邊。安能天上雪，直下到明年。
寒風一點淚，我自昧其繇。久厭丈夫氣，何況女子愁。
全軀違夙心，無灰庶速朽。山前蘿石翁，相待亦已久。
覆土勿使厚，種樹勿使密。萬古與千秋，長令見天日。
當年吏部公，四海多金石。今日素車來，曾否舊相識。
悲風吹不歇，孤月近為鄰。世上亦寥落，何如山鬼親。
生臥冰雪中，死埋冰雪下。藉此省見聞，天地為長夜。
斬却墳前松，遠山青歷歷。毋令後世人，繫馬長太息。
鄉國久無望，仍存劫火餘。淚流雙眼盡，得見故人書。
片紙來天外，封題自廣州。開函不敢讀，一字一生愁。
言笑不可覓，暗風吹庭隅。開門見蘿月，恍惚照髭鬚。
相見必破顏，來往永無期。出塞將十年，始如初逐時。
挾卷出相尋，往往偕風雨。從此得新題，但向松間語。
大音易銷沉，天地終何有。茫茫東海沙，斯人豈長久。
枕中百十篇，暗室生霹靂。夢裏長把持，祇恐蛟龍攫。
雨盡禽聲寂，空山似有聞。十年稠疊恨，不是為思君。
常遣候君來，松枝掛月白。君今逐浮雲，猶掃松根石。
山中多虎豹，月黑恐魂驚。君如來入夢，須隨明月行。
約略夢中見，一半苦吟聲。此夜分明甚，猶恐非平生。
最憐同出塞，不得上千山。屢咏山僧句，常思山鹿間。
君去何須恨，還如未到時。相看無一語，那得送行詩。
歲去誰能守，山寒味獨長。舊鄉雖有芋，未必勝他鄉。
殘月送君去，還復照妾歸。生憎日光奪，不得長輝輝。
男兒志四方，不信別離苦。妾死化鋼鋤，鋤斷四方路。
孤吟必憶君，一憶一回老。泪滴王維句，勸君苦不早。
我生苦憶君，我死人必憶。胡為眼前光，日日成虛擲。
死去悲已遲，生存歡未極。悲歡共一時，速哉各努力。
正是南風天，故作北風景。客館不成寐，展轉發深省。
從君百千能，從君百千識。雙眼倚雲天，到底淚一滴。
口說遍河沙，毛髮不得力。人卽任君欺，君欺君何益。
雨花夫何爲，舍利亦虛耳。不見舊時臺，空見臺基址。
見人手自遮，千百幻何極。人去手自捫，一點光歷歷。
花縣風烟淡，長江波浪多。望中無長物，蘆荻隱漁簑。
無病有千春，病來在呼吸。細碎簡平生，收拾將何及。
何人新構此，深隱翠微間。淨洗風塵眼，端居飽看山。
愛此亭亭竹，清節不隨時。借問賞音人，何如王徽之。
曉等寧遠路，暮過九疑關。九疑何所有，磊磊山間山。
夜過神定橋，老僧橋上跪。致語橋有神，曾作民捍衛。
慣聽孺子歌，喜觀滄浪水。清濁乃自召，禍福豈無自。
好日信無多，良會誠難值。切莫俟其時，始嘆空相識。
片帆非漢川，北風迎秋景。烟澹石城高，記得古名郢。
我居千山南，爾居千山北。去來各自繇，大都山路直。
天連湖面闊，山到水邊回。斜月掛郢樹，虛舟傍石牌。
城中寄衣來，感激淚如湍。瓊玖安足報，願勿忘饑寒。
野航索興短，畫角催棹長。陂平風信軟，不覺過沙洋。
青山面面同，渾如張素紙。欲蘸萬丈松，盡書太平字。
南北中分界，劉曹角逐時。四方成鼎勢，惟有此城宜。
一片嵯峨石，中餘小徑通。自從雪積後，那得世人蹤。
我夢在蘭舟，曉從潤州過。見竹過問主，白雲正高臥。
山中清且閒，寒雪共朝夕。除却自行踪，並無麋鹿跡。
苔護石橋古，潮灌芝蘭薄。中有一庵閑，莫是文潞國。
明月但照雪，不照世人心。雪深惟一色，人心種種深。
我是遍江海，獨仰金山孤。試問急流中，更有高者無。
築室最高頂，山高雲逾閒。回看予住處，猶覺在人間。
南翔豈無鴈，東逝豈無魚。魚鴈非我群，焉能執素書。
天近龍長護，山空雪獨飛。祇愁林鳥出，帶得世塵歸。
君有萬斛舟，乘風信水流。水深風力健，應得到瀛州。
楚地正憂旱，君行豈徒爾。莫待河魚枯，繞決西江水。
我於落落中，見此錚錚鐵。聊持一寸舟，贈子千里別。
持憲使荊南，咨諏馳六轡。鷹隼不及鳳，願勿失此意。
綿州有蓉溪，溪頭結書屋。坐看芙蓉開，天然脫塵俗。
遠山俯可拾，北斗近堪憑。共在白雲裏，君居第一層。
仰臥星辰見，雪來白滿牀。更添簷上溜，冰柱列成行。
無事扶筇出，遠尋麋鹿遊。莫行松底路，松子打人頭。
耕田餘半畝，今歲稱大熟。小礶貯三升，大瓶貯一斛。
粗糲可克腹，生涯實有餘。盡除今世事，留得古人書。
參葉聊當茗，無人自一杯。門前屐齒響，定是老僧來。
日午尚高眠，問人雪霽未。沙彌九歲餘，不識人間事。
山巔如可上，更上一重重。總斷樵人路，低頭謝舊峰。
山曉冷恓恓，開門雪覆溪。偶隨麋鹿跡，不覺過橋西。
薄暮一山風，鐘聲在半空。雲多遮不見，不出此山中。
索笑堂中客，十年塞外居。主人猶不忘，遙寄八行書。
責躬宜獨厚，責人宜用寬。成仁誰不願，殺身良所難。
聖道非一端，祇貴審其真。殺身有時易，所難在成仁。
已近予生日，彌天大雪飛。年年惟抱病，淚濕破僧衣。
我死終無恨，我生良獨艱。不因頻得句，何以破愁顏。
素絲繡荷花，雜絲繡荷葉。荷葉將比君，荷花將比妾。
君行路非一，君心千百岐。簷前垂蟢子，空費腹中絲。
入夜魂無禁，皇恩亦已渥。故山不時歸，歲晚歸逾數。
歲暮登高頂，心心眼暝烟。東南頻極目，不見舊鄉天。
深洞迴塵鞅，閒雲鎖石扉。采芝從此入，愁濕薜蘿衣。
夢久厭城郭，為君時往還。不知城郭夢，曾否到深山。
屢接城中札，長為野老憂。一從入山後，半字未曾酬。
地脉回滄海，源頭瀉碧山。滔滔長此水，誰解洗塵顔。
久羡流觴事，重尋曲水湄。山靈應有約，嵗嵗好花時。
歸夢不覺遠，合眼海門潮。羅浮剛咫尺，風吹斷鐵橋。
不快紅塵涴，髙峯獨杖藜。恠來衫袖冷，空翠落袍綈。
頑石凍不裂，雪多山更幽。十年冰裏過，此日披羊裘。
山泉清可愛，絶頂日淙淙。一派已竒甚，飛來况復雙。
寒風夜蕭颯，門外白皚皚。窓破何須補，從他雪入來。
小橋横斷澗，扶醉往來輕。日暮不歸去，臨流弄月明。
地偏隣古寺，僧過偶相逢。未了無生話，深林咽暮鍾。
千載歐翁醉，遺文亦壯哉。幾經亭下路，留讀憇階苔。
一望二三里，烟村四五家。楼台六七座，八九十枝花。
金鋪銀屈膝，動處有人挨。棋盤作十字，中心爲子來。
橘犀如半月，何日是圓時。如何一種味，却有兩人知。
紛紛渾是夢，黯黯只消魂。江上浪無限，舟中酒一樽。
越國未亡吳，曾動君王意。句踐自有心，憑車汝無恃。
零亂委空風，悠揚點芳草。却爲身最輕，華堂等閒到。
映日漾清淵，沿沙暴玄甲。愛爾千歲姿，藏身一蓮葉。
清陰滿我庭，蒼蒼六槐老。野性苦避人，青苔不須掃。
擾擾終何得，蕭蕭亦自如。將求解牛道，要解斲輪書。
瞿曇昔教我，林下一宵行。何事春江上，依依作俗情。
柳色青堪把，櫻花雪未乾。宮中裁白苧，猶怯剪刀寒。
一春九十日，風雨占幾半。花好不成觀，心狂未能按。
既不能事人，又焉能事鬼。人鬼雖不同，其理何嘗異。
酒喜小盃飲，詩快大字書。不知人世上，此樂更誰如。
冬夏遠難出，止行南北園。如逢好風景，亦可至三天。
積雨暗林屋，晚峰晴露巔。扁舟入蘋渚，浮動一谿煙。
盡道之謂聖，如天之謂仁。如何仁與聖，天下莫敢倫。
天聽寂無音，蒼蒼何處尋。非高亦非遠，都只在人心。
意亦心所至，言須耳所聞。誰云天地外，別有好乾坤。
月到梧桐上，風來楊柳邊。院深人復靜，此景共誰言。
胸中風雨吼，筆下龍蛇走。前後落人間，三千有餘首。
未有一分功，先立十分敵。所得無分毫，所喪無紀極。
生平與人交，未始有甘壞。己亦無負人，人亦無我害。
孫陳李三人，亡國體相似。雖然少有文，何復語英氣。
君子多近名，小人多近刑。善惡有異同，一歸與任情。
歲儉心非儉，家貧道不貧。誰知天地內，別有好乾坤。
此情人不知，亦嘗歎遲暮。雖則歎遲暮，奈何難分付。
此情人不知，亦嘗歎遲久。雖則歎遲久，奈何人不受。
截取山中竹，鐫成君姓字。想見蜀雲深，餐霞挹青翠。
歡聚九十日，迴首都如夢。明月與清江，東軒又難共。
人間幾桃李，漫漫化泥塵。不恨收功晚，新年第一春。
至靈之謂人，至貴之謂君。明則有日月，幽則有鬼神。
霞珮綴仙班，春風擁髻鬟。應無世間夢，悵望碧溪灣。
斷岸竹如雲，翠色落寒瀨。艇子何處歸，應轉煙林外。
眼明雙白鷺，身穩一黄牛。玉轡章臺陌，可憐供百憂。
暝色兼荒遠，初分浦淑煙。應知漢江珮，月竹鬭娟娟。
小舟尋夜泊，明月散風瀾。故人相別處，雙鷺立前灘。
櫩蛛巧經網，林鳩拙營巢。孰知拙反勝，網壞巢獨牢。
雀食野人田，燕栖公子堂。野情饑亦樂，依人難久長。
猩猩隕機穽，鸚鵡鏁金籠。言笑適爲累，緘嘿斯保躬。
蠶飽辦絲課，蜂忙供蜜工。役役爲人勞，衣食還自空。
鵲鳴人共憐，烏鳴人共嫉。祇因聲妍媸，何心報凶吉。
江鱗行比目，沙鴛睡交頸。不知山兔寒，清夜顧蟾影。
饑鷹健搏兔，饞鷺勤捕魚。各爲口腹累，不聞有騶虞。
犬眠蒼玉地，貓卧香綺叢。倘無鼠與盜，貓犬命亦窮。
墨魚黑覆形，火螢明照身。拙於用顯晦，蹤跡徒自陳。
日夜江水流，不海水不止。孰謂流去者，不是海中水。
東日照瓦霜，西嚮界餘白。莫言日不到，日光來未及。
遲月上深夜，新蟾不終夕。何如月圓時，通宵照無極。
種鞠一百叢，九月開盈枝。莫言無好花，好花開較遲。
庭前無繁植，疎竹附梅坡。雖然無巨蔭，明月飛來多。
草蟲設細網，小穽不可見。日日朝露中，群白草間現。
高風吹秋霜，庭前百草死。誰知草有根，昨夜東風起。
夏月灌鞠根，見花在秋日。先時不施工，臨花已何及。
十年插柳枝，今與高樹齊。垂條綠春風，上有流鶯啼。
歷歷銜冰霜，綴作珠的皪。香色俱渾然，花中之太極。
凝成姑射姿，幽潔世所獨。春近迫芳心，羞澀破唇玉。
五出稍敷露，不受塵目愛。鮮鮮著精神，獨於此時最。
昨夜東風多，花神莫之禦。玉立對幽人，十分盡情吐。
垂垂雪中枝，暗裏度香遠。忽動調羹機，黏枝花力軟。
旋隨瓊霙飛，繞我茆屋角。結子意漸濃，豈爲羌管落。
冰花不留丁，收香盡藏白。一朝作陳人，遜與桃李出。
青青長朱裳，小摘脆不墮。勿欺如豆微，中懷仁已大。
圓碧日益肥，磊落壓枝重。雖然苦味酸，酸中藏大用。
春看洛城花，秋翫天津月。夏披嵩岑風，冬賞龍山雪。
月出照中園，鄰家猶未眠。不嫌風露冷，看到樹陰圓。
投分前日歡，愴別古人重。相望一千里，獨許明月共。
不為十分人，不責十分事。既為十分人，須責十分是。
氣候如當日，山川似舊時。獨來還獨往，此意有誰知。
春去休驚晚，夏來還喜初。殘芳雖有在，得似緑陰無。
花開春正好，花謝春還暮。不意子規禽，猶能道歸去。
春來蝴蝶亂，春去子規啼。安得如前日，和風初扇時。
禽不通人情，唯知春已暮。亦或叫提壺，亦或叫歸去。
野渡去還泊，山姿樹色同。老予看不足，只道是閩中。
雲水深且廣，雲山高復然。孤舟村店外，好似弄潮天。
積霧瑣空巖，寒飚振疏木。遊子勿言歸，山程太幽獨。
野橋人迹少，林靜谷風閑。誰識孤峰頂，悠然宇宙寬。
松羅石室中，清雅勝支公。地靜無塵到，天高有穴通。
稍過花磚界，愁侵妙月痕。呼僮將我斧，吾意在除繁。
應手孤煙落，芳榴露數花。小池他夜雨，幸減一枝斜。
虛勁欽孤操，狂叢浪自多。詎憂風露損，方寸有縈蘿。
老愛風霜飽，將裁紫玉輕。江南秋色遠，龍笛有新聲。
綠謾芭蕉薄，紅嫌月桂新。龍材不自惜，何物況孤臣。
幾日山不到，到山心自清。稜稜有方石，拾得通仙靈。
能懷天下心，肯了人間事。豈止求于今，求古亦未易。
屋新人喜居，屋弊人思去。主若善修完，何時不能住。
道不遠于人，乾坤只在身。誰能天地外，別去覓乾坤。
蛙蜢泥中走，鳳凰雲外飛。雲泥相去遠，自是難相知。
雖老未龍鍾，籬邊菊滿叢。乍涼天氣好，里閈正過從。
淇水清且泚，泉源發吾地。流到君家時，盡是思君意。
草色依稀緑，花稍隱約紅。一般難道說，如醉在心中。
藻繪寧相解，池亭詎所遭。主人休狎玩，倏忽是風濤。
久旱偶成雨，方喜慰愁苦。雖能斂塵土，不能救禾黍。
盛夏久不雨，滿天下愁苦。安得一片雲，救取人間否。
风轻如笑处，露重似啼时。只向笑啼处，浓香惹满衣。
皎皎姑射仙，縞衣而黄裏。一別如許時，見之先失喜。
北枝未春風，南枝先暖雪。吹香祇自憐，驛使音塵絕。
迥野殊寂寥，孤芳太清絕。暗香疑有無，似亦畏攀折。
秋夜凈無雲，嫦娥展孤鏡。灝氣浸澄波，蕩漾光還定。
極浦一帆回，招招近岸開。倚船試相問，莫是故鄉來。
喚侶下寒汀，爭宿蘆花萼。夜半漁翁過，驚起還飛落。
野煙寺初暝，僧添寶篆香。鯨音送殘照，敲落楚天霜。
日落大江頭，返照江村裏。獨有羨魚翁，垂綸收不起。
茅屋開山脚，嵐光映日光。行人消野興，個個醉壺觴。
江上雪紛紛，風寒天已暮。中有泛舟人，興盡迷歸路。
返照南山脚，西風古渡頭。破烟雙鷺晚，抱葉一蟬秋。
同歡一宵間，平生萬事足。想得唐明皇，暢哉暢哉福。
正旦四篇詩，緣忻七十期。請觀唐故事，未放晉公歸。
日暮投荒榛，吻利腹良餒。爾竟何所爭，固結不可解。
桂嶺看南盡，蒲帆向北開。重茲臨別意，不忍更登臺。
止雨添新漲，晴山捲幔開。照君去時面，黃氣上蘭臺。
九天趣上壽，百粵輟維藩。莫怪賢聲遠，殊方正感恩。
玉函通北極，金鑒出西藩。細認臺端路，何妨帶渙恩。
物理窺開後，人情照破間。敢言天下事，到手又何難。
物理窺開後，人情照破初。不堪將勸誡，止可與嗟吁。
歲律亦已暮，風烈雪漫漫。去路阻且長，念子衣裘單。
嚴之水淪漪，其山復蒼蒼。子陵釣游地，草木有餘光。
我昔臨此州，民容拙使君。子行爲多謝，慰彼無毫分。
別駕亦何事，休戚理則同。但使民受惠，無論別駕功。
巍巍孤高亭，念我昔所喟。子也時一登，千載起立志。
義路本如砥，利徑劇羊腸。何以書子紳，世德不可忘。
自昔謹交際，人情易因循。敬始以念終，君子貴守身。
鄰邦呂正字，質疑時以書。校官有袁子，苦語莫厭渠。
藐茲遺體重，相對子與予。祝子以自愛，念不忝厥初。
雲滿南陽陌，書藏善和宅。行行重回首，無使歸思隔。
送子目力短，朔風吹我裾。心焉獨如結，子也當念予。
庭萱既荒蕪，綵綬委塵土。子嘆予咨嗟，寒窗夜風雨。
逮此閑暇日，頼有先世書。與子共紬繹，舍去情何如。
嗚呼忠獻公，典則垂後裔。遺言故在耳，夕惕當自厲。
何以嗣先烈，匪論達與窮。永惟正大體，不遠日用中。
履度如履冰，猶恐有不及。毫釐儻不念，放去如决拾。
事業無欲速，燕逸不可求。速成適多害，求逸翻百憂。
南山有佳木，柯葉正敷榮。願圖歲晚功，大用寧小成。
歲晚豈不念，風雨漂摇之。但當護木根，紛紜爾何爲。
嶺海坐清靜，府公金玉姿。幕府省文書，簡編可委蛇。
十步有茂草，會府宜多賢。親仁古所貴，更誦伐木篇。
聞之元城公，南州宜止酒。止酒縱未能，少飲還得不。
子行日以遠，我思日以長。政或少閒暇，書來不可忘。
日暮天無風，岸巾夕陽中。回首發遐想，明月已升東。
我家湘水濱，年年賦徠服。君家百畝田，晚歲千樹綠。
種松苦難長，松長還耐久。莫作目前思，但種門前柳。
不肯競桃李，甘心同艾蒿。德人一題品，愈覺風味高。
嘉蓮秉嘉質，解后逢賞音。翁豈玩物者，寄意一何深。
扁舟橫薄莫，渺渺蓼知秋。家山有江湖，何必賦遠遊。
南山煙雨霏，北山風露多。衣沾非所惜，屨濕知如何。
寒梅只自芳，野水有餘清。山空歲云暮，妙意相發明。
花開山與明，花落水流去。行人欲尋源，只在山深處。
橋邊風月佳，俯仰有餘思。無忘履冰心，方識吟風意。
田丹功蓋國，貂勃語迴君。謗者古來有，猶能殺九人。
茶煙深院青，東野媚晴曉。嚶嚶林端聲，聽似秦吉了。
涼樹轉佳陰，遊絲靜無力。翔集各有營，朱門自遲日。
去住悲胡燕，低飛趁澤鷮。江南秋色早，幽意滿風苕。
白露蒹葭曉，寒塘靜故幽。羽珍終自惜，不上古楂頭。
路入三家市，牆圍十畝園。雲山如畫出，人住小桃源。
晴壟麥過花，暖泥秧出水。寬得一寸心，人行更千里。
人言頭上白，皆自愁中得。拍手笑沙鷗，滿身都是愁。
濟濟斑衣子，怡怡白髮親。紫萱偏得地，玉樹解留春。
兩眼明如月，江湖度十春。問誰當鼎貴，笑說未逢人。
携杖溪邊聽，抱琴臺上坐。我喜見江山，江山愁見我。
戊亥重逢日，乾坤透迥時。幻身今已脫，明日有丹梯。
桑柘落洲渚，澄潭漁艇集。幽禽忽飛来，斜日水光溢。
喬林衆鳥集，暮氣氛氲上。好在三巴山，何時正相望。
巴水任喧雲，僧窗睡方悄。風清月到床，露白蟲鳴草。
躡屐上危岑，策杖臨孤嶼。来往自忘疲，於此時延佇。
山桃深復淺，亂發傍幽巖。無人慰寂寞，晴日自毿毿。
共坐石上苔，坐久溪陰轉。峰外晚林稠，山腹晴雲散。
三日山中遊，溪山未全究。卻羨畬田人，春晴斸煙岫。
寒江流不極，疊浪日沄沄。詎是悲鳴苦，端由清夜聞。
西從徼外来，東去還歸海。徒聞朝暮聲，詎識年華改。
袛應初剖判，便有斯江水。于今知幾時，東流猶瀰瀰。
望望滄波闊，汪灣湖水秋。津亭方遲客，遠来何處舟。
萬壑樹色斂，松門已暮鐘。故園腸斷客，應與此時同。
人生不更涉，何由知險艱。觀君一巨軸，奚啻百廬山。
頰奪銀鐶白，花饒絹袖紅。聽歌江上客，愁殺蕩舟風。
風露枯腸裏，宮商兩翼頭。壯號森木晚，清嘯茂林秋。
倒影樹淩亂，落耳蛙聲碎。但看涼夜中，皎皎孤月在。
敢擬弄水軒，懸匏比崇博。況有濠梁情，憑欄羨魚樂。
飛梁渡平塘，映花復映竹。試語濟險功，長虹跨喬木。
曲陵滄海上，那計五湖程。莫小池中物，時哉並四靈。
露槿豈不榮，絳榴紅亦簇。何似水芝英，無風自芳馥。
灑灑琅玕枝，既洗愈秀雅。莫作風雨聲，有客南窗下。
誰謂高秋花，不及當春草。我有金萬鈴，春花無此好。
數舉營巢債，纔成作佛廬。隨堂展單鉢，均是道人居。
地勢本居中，因湖别南北。三十六計中，吾今計為得。
誰無數椽屋，盖成多是俗。如此亂山中，非闗松石竹。
下瞰東鄰寺，鐘聲殷兩山。貪吟嘗忍冷，薄夜不知還。
不作風波民，已鑄赫胥印。同好豈無人，望崖行少進。
寶畫光騰處，喬林更碧巒。權衡主人福，壓盡世間官。
夜月三杯色，晴荷十畆香。若教興世念，不甚覺風凉。
相别音書斷，相逢語話稀。平生膠漆處，正要世情疑。
煖坐無寒涕，窻油雪讓眀。地爐糠火熟，飽聴亂松聲。
杜老詩中佛，能言竹有香。欲知殊勝處，説著早清凉。
香炷對清晨，微言得問津。所師非傳癖，手澤仰如新。
大易縁何有，難逃此問中。不從横畫會，爻象總能通。
因看上下經，便無煩惱事。慈儉不為先，躬行五箇字。
翠竹是真如，目前須薦取。恁麽做禪和，被人鞔似鼓。
世界無非我，心懐即是天。玉堂并草舍，何地不安然。
觸處天光發，何嘗離定中。問云誰散亂，又道主人公。
隂洞親尋遍，燈驚蝙蝠飛。堅眀敲紫玉，一似采時肥。
濯濯何年有，先公手種成。至今揩痒虎，来認讀書聲。
化國舒長日，林隈分外知。年年庭蔭匝，數遍鵲尋兒。
抛絮輕於栁，棲禽不待凰。題詩非勝紙，留詠托枝凉。
皂隷百輕肥，金朱彈丸篋。君方踞胡床，風掀緗冊葉。
揜抱復回環，亭居紫翠間。思量天下物，誰更好如山。
立縞芳桂隂，置汝固已當。他年莫姓丁，止厠子姪行。
喚作大圎鏡，波文從此生。何妨雲影雜，榜様自天成。
月出煙暝時，水調誰家唱。短櫂欲相尋，先經此亭上。
芒屨方疑濕，天晴逕又乾。由来雲在下，木杪是欄干。
小檝輕撶去，無人伴此翁。午煙青一點，魚虎出深叢。
溪叟挈笭箵，曾来候此亭。未知余不殺，剛要著魚經。
一片吹来錦，人言是杏花。倚欄堪把玩，勝似日邊霞。
莫羨海棠色，聴言著子時。驪珠千萬顆，撒向嫩桑枝。
柘彈黄金子，誰將滿樹裝。珍禽来往慣，風落不驚忙。
疑駕洞庭颿，纍纍看繞山。花時芳氣潔，伯仲素馨間。
不向他園去，能来共竹林。故鄉知我念，特地奏秦音。
欲向松間去，梅西竹塢穿。莫言吟興在，風雪灞橋邊。
新篁故蒙叢，惡草剛薈翳。刪薙似少恩，成渠玉無際。
初因橋種栁，却用栁名橋。桂隠從兹入，春風莫浪招。
橋向平邊度，風從濶處来。泠然旬五日，無去亦無回。
窈窕或嶇，不是邯鄲步。因来此凭欄，又送孤鴻去。
半嵗吏塵役，天書教放歸。思量難報稱，安穏飯和衣。
城市非無地，如何此結廬。一家耽靜樂，兩個水邊居。
聞道華胥國，依稀似醉鄉。近来參得透，睡稳不因床。
風日清美時，月露澄爽際。能来此徜徉，掃除聞見翳。
潛通大壑水，一杯千慮散。只因都放下，如熱病得汗。
鵲飲樹底泉，人立石邊路。相親不相疑，所性平等故。
路入前山處，蒼苔裹石稜。不逢負薪叟，時見隔林僧。
方舟卧看花，丹霞二三里。窮眼謝玄暉，休言餘散綺。
玉立蜻蜓小，香欺漫港秋。百年清絶意，孤棹抵封侯。
昔年風露鄉，裙破鬱金黄。别来參祖意，壊色染衣裳。
朝朝摘白髪，新生亦非黑。縱使白不生，秃翁還諱得。
曉樹新條重，宵衾暖氣微。溪翁簑笠去，獨喚野航歸。
始訝三冬旱，俄連二月陰。安知翻覆手，不是鬼神心。
甘澤終妨驟，春緣閏候遲。較量農早晚，西墅野棠枝。
內仗朝初退，朝曦滿翠屏。硯池渾不凍，端爲寫蘭亭。
万仞香炉峰，一派九江水。水上出青莲，人在莲花里。
寄語天涯客，輕寒底用愁。春風來不逺，只在屋東頭。
阿姊扶牀泣，諸甥繞膝啼。平安只兩字，莫惜過江題。
傳神疑有月，著色淡無烟。此是詩人筆，胸中有渭川。
故人辞我去，期我梅花时。昨夜偶相念，起看庭树枝。
西崦雨未收，东崦风又作。留住绿蓑衣，莫与篙师著。
今代馮野王，聲滿東海濱。可敬亦可愛，溫然氣如春。
幕府今何處，青山水繞城。烏程有美酒，還肯餉春耕。
花石今何在，孤城涕泪中。金梁桥上月，偏照宋遗宫。
點綴鶴膝枝，無謂花萼小。亦有鼎實存，相期春事了。
玉色不受垢，照影清江濱。江雪豈不寒，枝頭渾似春。
虬根蝕土石，老幹飽霜雪。孫枝吐春妍，靳惜那忍折。
花開有底急，迫此歲律殘。捷報春信來，不知冰雪寒。
詩人自情親，俗子極交淺。所以疏著花，即之風韻遠。
豈無和靖詩，亦有廣平賦。多爲花寫真，終難盡佳處。
燈暈暖猶輕，晴雲晚愈明。空山無雀噪，融雪悄流聲。
市路連山路，晨光擴夜光。山空閒殺犬，不吠自徜徉。
甘露香何古，枯桐調自高。花邊閑處士，不解怨離騷。
自抱幽人況，寧辭青女霜。一枝秋圃上，愛殺淺鵝黃。
老氣蒼莓合，幽英屑玉開。有人曾賞味，道是月中才。
疏梗蒼蟠鐵，芳鬚嫩綴金。情知花韻別，那藉草堂吟。
輕紫含精白，孤香逼晚風。居然歲寒思，除是玉梅同。
偶植還籬落，春風也弄芳。三千宮黛曉，休妬露華香。
丹蕤攅寶相，此種賀州來。千葉滇南白，都非越客栽。
慣得誇明麗，曾依畫省郎。幾枝斜映水，浮弄紫霞光。
並房金粟密，剪纈淺紅光。莫把山丹看，臨池夏日長。
高花初噴雪，嘉實亦維時。可似西池品，還應曼倩知。
疊絳迎春旭，何曾解拒霜。幸觀形色外，須信有驪黃。
縞素製野服，誤染京華塵。舊業在何處，梅花江上春。
此身如斷蓬，飄蕭隨北風。錢塘一望地，家住西湖東。
浮俗狎孤豔，誇名賽玉環。愚溪初有賦，憔悴感朱顔。
剪刻天孫巧，龍髯紫蔓敷。春風百子帳，香暖玉流蘇。
戢戢紅葩靜，亭亭翠幄深。可希金玉譽，恨是未虛心。
只有一枝梅，全無半點俗。我今迹近雲，君自人如玉。
南薰破孤芳，天然去雕刻。惟有崑崙僧，知是江妃物。
惻惻古帝魂，血盡江草濕。滿放春山花，赭遍春山色。
種種江湖思，虛疑草有神。只今塵土客，但憶浣衣人。
秋花照遠林，蕋蕋真形色。恐有北場雞，介羽割丹幘。
移根曾宿雨，舒幹漸如銅。試問風霜操，終齊十八公。
曾訪羅浮隱，梅花別有村。舊盟寒未得，移植臥雲軒。
貝秋風實，丹砂夏日花。何年安石國，不上指南車。
總愛酡顔淺，誰知玉骨寒。昨宵孤月影，亦上曲欄干。
自冠莆陽譜，還栽野客家。所希收令實，未恨少名花。
誰接東洲本，稽山浪得稱。他時紅粟顆，知映玉壺冰。
花解衝寒放，將同白柰栽。粵人渾未識，呼作賀正梅。
最愛融春曉，飛花月滿臺。冰漿傳賜好，何似小園栽。
我觀龍象相，千手各有執。願化青林株，手手垂寶實。
聞道龍城野，金苞亞綠雲。么么三兩樹，何處比封君。
色近坤裳正，香藏翠袖春。世情甘漬密，誰道味非真。
芳根連楚澤，題作洞庭君。幾樹園池上，相看歲未分。
昔進溫成御，惟聞自吉州。荔枝天下品，曾掩玉環羞。
巴陵標榜在，謾得綠爲名。不見清霜曉，黃金鑄卻成。
團團車蓋綠，燦燦御袍黃。只許牙盤薦，那薰錦帳香。
纖末心皆赤，新成實已嘉。豳風終可詠，底用大如瓜。
名次楞梨錄，遙分桂嶺陰。嗟嗟蕭較理，寄恨滿蒼林。
第功虛藥籠，獻頌自春朝。畸客無芳思，猶堪賦遠條。
先春辭枳棘，涼露淨籬邊。聽到神厖吠，悠悠幾百年。
朝采決明花，暮采決明實。他日偓佺翁，見我真顔色。
散走青蛇蔓，陰宜野鴨沙。溪翁三百歲，幾食並頭瓜。
閩圃紅穰子，吳中錦荔枝。江鄉多此味，下箸涕还垂。
稍擬崆峒侶，玄衣惜未深。閑林風露夕，梅月送清音。
數十眠莎淨，多緣化舄飛。白翁雲水性，卻戀釣魚磯。
滿尺仍青鬣，纖纖鱗已金。陶朱三島業，未見化機深。
未曾至雁門，安知食雁美。若讀潜夫論，當不保此紙。
蘆花秋半黄，三兩下寒塘。北風正蕭瑟，書遠不曾將。
寄买红绫束，何须问短长。妾身君抱里，尺寸自思量。
爛枝空有色，飛羽本無情。獨立春風裏，如聞三兩聲。
虚阁静潭潭，千山紫翠攒。幽人无世事，终曰倚栏杆。
绿树含春雨，青山护晓烟。携筇出矶上，何以地行仙。
秋月攀仙桂，春风看杏花。一朝欣得意，联步上京华。
落日山逾碧，孤亭景自幽。苍江寒更急，客发自中流。
晚云明漏日，春水绿浮山。半醉驴行缓，洞庭黄叶间。
寒溜浸幽壑，危亭点翠微。忽惊双鹤唳，有客款荆扉。
潦凈泉声涩，秋高木影疏。天涯来旅雁，江上有鲈鱼。
虚亭林木里，傍水着栏杆。试展团蒲坐，叶声生早寒。
天上秋风发，岩前菊蕊黄。主人持酒看，漫饮吸清香。
倚槛娇无力，临风香自生。旧时姚魏种，高压洛阳城。
翠竹并奇石，苍松留古柯。明窗坐相对，试问兴如何。
大叶偏鸣雨，芳心又展风。爱他新绿好，上我小庭中。
白贲谁为偶，黄中自保真。相看经发改，独领四时春。
野菊日烂漫，秋风随分开。寒香与晚色，消受掌中杯。
水墨三十年，一枝更一節。工夫不爭多，儘立庭下雪。
肌膚剪秋水，垂雲出龍宮。我意得子珮，笑許無言中。
莫學卧鬢花，嬌黄媚粉額。仙官道家粧，靜處立標格。
瘦玉薄薄衫，暈燈和月冷。獨夜不禁春，梨花碎簾影。
杂卉烂春色，孤峰积雨痕。譬若古贞士，终身伴菜根。
斯文悔少作，自謂老更工。不是舍人樣，合住此山中。
芳草遞春風，三山立桂叢。柳條隨駕綠，花蘂上林紅。
釧動香飄麝，簪低鬢拂鴉。休遮笑裏面，用此庭前花。
火老不知秋，螢飛風露下。和月立梧桐，幽人宜獨夜。
竹影月來去，荷香風送迎。南窗枕書卧，醉眼看山橫。
水浸菩提坐，風傳戒定香。藕根金鎖骨，花面玉毫光。
月下九九仙，雲間七七泉。喚起吹簫子，跨鶴飛上天。
積雨莓苔色，秋風松桂林。莫隨蓬鬢改，黄落見真心。
海濶千江輳，風翻大浪隨。六鼇元未足，不是下鈎遲。
薰蒸香積厨，精鑿午齋飯。飯後且放參，林下香一瓣。
黑風吹海立，雲水渺三韓。蓑笠漁舟裏，無心下釣竿。
江海翱翔地，舟行岸自移。無心波浪裏，鷗鳥不須疑。
引手折纖枝，月邊簪玉兒。好與一杯酒，酒香知是誰。
衆水秋風勁，羣鷗白雪和。只宜閒坐釣，湖海老烟蓑。
風雨樓上笛，燒春寬作程。眉峯須小蹙，梅子彈九青。
露冷蘂珠珮，五湖雲水深。一枝春好在，先寄月邊心。
江草半黄落，江雨催授衣。衣中有斷線，客子秋念歸。
老大年光迫，纖花又一春。鵲占風外歲，雞唱雨中晨。
一徑清如掃，柴門霽影多。苔莓因鶴啄，非是客經過。
三起復三眠，吹花漲雨烟。浮萍增采色，輕壓綠池蓮。
苔掃彌旬雨，花開數日晴。蝶輕矜鬼翅，鶯巧學僮聲。
綴綴復翹翹，金絲並玉條。酴醾與楊柳，結託上青霄。
踏碓村舂急，繰車並舍忙。雀桃紅綴吻，鶯粟碧成囊。
茶寇征商急，偷生蔽綠林。江湖自有備，盜賊豈初心。
近日江西將，常兵已駭聞。不知蜂蠆陳，敢抗虎貔軍。
請借三分勢，仍分七路兵。是兒雖乳臭，莫近呂蒙營。
空巖一卷書，綠苔字應滅。志決功不成，千秋有餘烈。
絡緯催寒女，悲吟入繐幃。秋風啼不斷，相伴下鳴機。
水漲孤村白，天垂四野青。開門秋雨霽，閑步郭西亭。
竟夕雨連舍，今朝雲出溪。輕雷千嶂外，餘日數家西。
三日不出門，草長門前路。登樓一水明，倚柱千山暮。
人歸郭門樹，鳥噪野田風。雨散高城上，日落深澗中。
畫角城隈起，風吹響入雲。清秋易生感，深夜更多聞。
遙看三角山，正在雲生處。日暮山中人，空攀荔枝樹。
片片白鷗鳥，看人隊隊飛。沙頭莫相認，與爾久忘機。
檻倚崩沙出，籬通亂水過。家人休掃石，自愛碧苔多。
朝聞城西鍾，暮望城西寺。寺傍二古松，長藤垂到地。
塘邊楊柳樹，春條秋未摧。已送黃鸝去，還看白鷺來。
窗前八哥鳥，學語太輕狂。何須以鸚鵡，自遣羽毛傷。
獨坐鳴蟲起，秋懷已不勝。西風窗下度，木葉灑寒燈。
西郊秋日暮，雨細更風斜。應為重陽近，來催菊著花。
聞道君家菊，黃花爛熳開。若能移贈我，端勝白衣來。
我有白玉酒，君有黃金花。相看九日到，分送野人家。
九月桃梨樹，花開滿故枝。寄言車馬客，不是豔陽時。
百里山河外，孤城雨雪中。遷鶯猶未起，應是待春風。
長安經歲別，日日望春歸。不及隨陽鳥，雙雙又北飛。
騕褭如龍馬，長鳴碧草萋。莫將千里志，蹔悔蹶霜蹄。
對書當為讀，對食當為飽。平生無限事，努力在遠道。
戴生北上日，吾吟寶劍篇。相過若相見，高詠亦堪傳。
旅食京華暮，那能不憶家。封書何日至，塞鴈一行斜。
美人朝玩雪，置酒臨高臺。秪疑仲春月，風送落花來。
舞雪流中堂，揮袖拂不去。細看簷外花，半著庭中樹。
弱雪不到地，宛轉高雲裏。時有飛花落，風巡更吹起。
裊裊罥城烟，皚皚積暮天。六花呈此日，三白兆新年。
豔曲燈前囀，輕盃掌上揮。開簾炫積素，當戶挹流輝。
駿馬黃金鑣，胡鷹赤綿縧。風摶千里翮，雪點五花毛。
公子孤白裘，馳馬城東陌。不見馬行影，但見雪花白。
簾幃照明雪，美人起常早。行看玉階上，一夜長瑤草。
春遊翠微裏，晚下白蓮臺。立馬遙回首，青山暮雨來。
鬱鬱雲中秀，山僧採相饋。我有毒熱腸，此是清涼味。
千巖雲電烈，萬室風霆翻。中宵雨撼壁，平明雪滿山。
樓閣倚江濱，桃花照暮春。安知看花者，不是武陵人。
草閣散晴烟，柴門竹樹邊。門前有江水，常過打魚船。
煦日楓林赤，含風菊蕊黃。家家白酒熱，何處過重陽。
遠岸凍雲落，高林寒日斜。前村昨夜雪，聞說有梅花。
君作梁園客，予登楚水臺。春風河上柳，不寄一枝來。
渭水天邊樹，黃河日暮流。春來千里外，知爾故鄉愁。
翠璧層層合，高松颯颯寒。白雲晝不掃，常滿石闌干。
山桃空屋裡，轉徙未還家。獨有春風到，猶開滿院花。
二月寒蟬至，哀鳴亂葉中。林花滿眼發，蕭颯似秋風。
獨坐高樓上，看花淚暗流。東風無限好，日暮使人愁。
劉郎招不至，嗜酒世間稀。爾是劉伶後，何妨荷鍤歸。
澤國登樓處，江舡見月時。回書寄來使，多是客中詩。
花影晚離離，迢遙動遠思。清宵不成寐，山雨到牕時。
君愛堂前樹，嵯峨碧幹雙。相思秋月下，楓子落雲窗。
記得別草堂，采采桐始華。銀床飄一葉，秋到美人家。
清影十分月，暗香干柄蓮。不知從此別，高會復何年。
山色碧於苔，晴窗日日開。遙知抱琴者，應為看山來。
緲緲春山雲，離離春江樹。君看江上山，不是人間世。
古洞入青冥，山通武陵渡。漁郎莫放舟，恐失花間路。
萬戶夾垂楊，君家大道傍。相逢一尊酒，何惜醉他鄉。
饋我高林杏，開函爛如火。安得秪樹園，從公問真果。
英英白雲華，采采六山秀。為問病維摩，此味清涼否。
玉河迴宛轉，丹闕對嶙峋。出入雲霄上，蹉跎江海身。
城南好花樹，不作看花行。恰好人來日，春風不放晴。
何限新桃李，春來樹樹花。不爭風雨惡，無柰委泥沙。
紅葉翻霜晝，青苔積暮天。若無桓子過，誰問子雲玄。
二泉門下士，海內早知名。通家一書札，萬里各含情。
日射江門動，龍蟠海霧生。排空有羽翼，不上九天行。
天邊登北樓，歲暮望南國。江梅與塞柳，莫問春消息。
今夕非昨夕，清光依舊多。後庭開月燕，窈窕轉春歌。
畢郢藏龍地，南岐集鳳岡。嘉陵江水色，萬古向西康。
野塘落芙蕖，下有潜鱗躍。漁多罟日深，圉圉方自樂。
花落飄碎瓊，果熟染黄蠟。張君鼻觀間，莫著蘭麝雜。
器識誰能及，功名自有期。一朝聞正論，親切在彤墀。
獻替先其大，從容接每三。但知言謇謇，肯顧府潭潭。
仗節朔庭回，建議光明入。盡得强敵情，何人敢輕襲。
僎升時許同，孟馬寧處後。人特誦謙光，我獨知德厚。
姓字本無雙，山林今見一。動必合禮經，心焉在王室。
溫旨再褒榮，王人就咨諗。早晚詔公歸，餘波潤群品。
骨秀類天人，神清若巖電。壽與山嶽齊，造物茲可見。
賤子甘藏拙，無心學草玄。自然多坎壈，不是樂盤旋。
阻陪稱壽席，想見醉芳樽。嘉慶宜圖畫，簪紳徧子孫。
當仁貴不讓，見義忌無勇。今人無魏顆，勿望渠形夢。
嬖人排孟子，通國誚匡章。內省倘不疚，青蠅徒自忙。
太樸一已散，人僞日滋彰。持彼炎凉態，指目爲溫湯。
匡廬發源初，絕景迺如許。尤幸遠市朝，不遭豪右取。
懷哉經始心，與世共遊賞。爲語往來人，莫起驪山想。
淡雾滃山腰，清风集树梢。听泉人习静，伫立面平桥。
夢親在三更，忽醒仍萬里。不是好飄蓬，此乃平生志。
舉手掬海雲，雲從袖裏入。入船一抖衣，但見數點濕。
不可有所欲，有欲累不淺。君猶未深信，吳王與勾踐。
可憐一漂母，猶解哀王孫。報語世間人，豈可輕受恩。
保身須用喆，事繁諸葛死。牽牛飮潁濱，誰云高尚士。
一魚撲船來，舟子持鈎擲。萬事可失身，人心只好殺。
船內然孤燈，船外飛細雨。默坐數浪聲，回頭見蒼鼠。
掩卻船上窓，莫使入月光。月入風亦入，我無破衣裳。
白首弄船翁，夜入莫向水。須臾海月來，明珠應有淚。
蒼鼠莫穿板，有粟自可食。微聲禍之樞，人心安可測。
浪擊馮夷鼓，舟行神女風。一夜幾千里，猶在月明中。
海日大如斗，海月大如盤。誰識海上心，誰為海上言。
獨鶴破雲來，其聲甚悲婉。相將欲近蓬，又被北風轉。
借問同舟客，云是孤竹人。與語多感激，家近二士墳。
黑風吹船艕，莫墮羅剎國。微軀不足云，寸心未有託。
盥手掬海水，未洗已成冰。當時黃花戍，頻年不解兵。
水國無真夢，乾坤有至寒。遼陽深雪路，回首月中看。
碧桃花树下，大脚墨婆浪。未说铜钱起，先铺芦席床。
邊聲盡入海，舟子殊未知。攜板坐船頭，對月歌竹枝。
有客為我言，此是菊花島。已臥三十年，山中採碧草。
物高勢必危，人欲乃不小。網罟遍山川，機心及魚鳥。
前念不必問，後念所當謹。前念如後念，君心乃朝槿。
君莫談知己，我厭聞此言。最薄大梁客，欲報信陵恩。
海風轟萬雷，黑雲驅千浪。心知近鬼神，默坐觀情狀。
心中萬慮息，獨立發遠想。舉頭望天塹，北風吹五兩。
一枝短竹錫，持以供遠遊。時到傷心處，三振可消憂。
蓬上踏雪聲，如行深木葉。驚起夢中人，憶得山上別。
天近只多雲，雲黑已無月。孤舟逐浪行，獨挂一颿雪。
讀書苦目眩，坐禪苦脾倦。懷人勞我心，日暮波聲亂。
十年攜笠杖，萬里見山河。月照南天少，霜寒北漠多。
片雲擁薊城，望之浮前海。借問同舟人，云是渝關內。
談天有鄒衍，渡江無祖逖。誰識浮杯人，月下一枝錫。
海氣侵人來，鷺濤撲面起。何人解綈袍，已見寒如此。
氣蓋五步內，強秦不可屈。嗟哉丈夫心，空自等儔匹。
十載刻骨恨，一愁一斷絕。何日歸去來，墓前灑餘血。
頻拜海上神，莫教風浪惡。舉手未炷香，低頭淚先落。
我有一古環，鏘鏘金玉音。一視一感激，冰天夜夜心。
舟中一碧雞，寒多不肯啼。偏使發纜時，雲中月向西。
頗怪韓夫子，猶疑謝自然。至今成福地，自古有神仙。
居士作層樓，不愛風花雪。待得野雲收，只釣溪邊月。
夷險在一時，獨坐心仍樂。待旦風浪恬，無竆悲淚落。
少年不更事，新學多誤人。桓沖成繆語，張禹豈純臣。
男兒不得志，壯心惜徂年。長空起鵰鶚，目送入寥天。
丈夫慎出處，功成乃身退。古人夫何如，八十釣清渭。
四時循化機，萬物隨動息。衆星紛熒熒，天運齊拱北。
布衾生凄寒，夜夜夢歸去。心恐秋風深，摧殘紫荆樹。
昨日家書至，慰我久離群。游子眼欲斷，日日望白雲。
幾欲膏吾車，老眼不識路。弟妹今何之，蕭蕭白髪暮。
吟苦不成寐，寒窗凝夜缸。千古誰知心，遥遥賈長江。
釣竿拂曉霜，衣薄蘆花絮。一畝不籍官，也被官差去。
江水三千里，家书十五行。行行无别语，只道早还乡。
青山多喬木，柳枝低婀娜。春風在毫端，高遷無不可。
淡容露如洗，生色春欲動。紙帳小屏低，同入梅花夢。
渡水复渡水，看花还看花。春风江上路，不觉到君家。
霜染满林红，萧疎夕照中。曾供写秋怨，流出上阳宫。
栏外见春迟，朝来雪一枝。不知初发处，误道已残时。
静绕绿阴行，闲听雨声卧。还有感秋诗，窗前书叶破。
妙舞汉宫人，香魂化几春。娇飞傍杨柳，犹似学腰身。
江寒月黑夜，定宿蒹葭里。叫叫过灯前，却是谁惊起
未读书中语，忧怀已觉宽。灯前看封箧，题字有平安。
露垂蘭葉光，風翻藕花影。灘前白鷺睡，夜半莫摇艇。
我去君却归，相逢立途次。欲寄故乡书，先询上京事。
太陰水之精，浴水光愈潔。常怪市中人，不識沙頭月。
海氣幻清晨，星光搖靜夜。將歸坐息平，時聽雲槎下。
物物具天機，緣何紙上生。有時掛素壁，自動亦自鳴。
雲巢八十翁，觀化得三昧。無聲凉月下，適意芳草外。
青山無大小，總隔郎行路。逺近生寒雲，愁根不知數。
目極江天逺，秋霜下白蘋。可憐南去鴈，不為倚樓人。
暝色满西山，将军猎骑还。隔河见烽火，骄虏夜临关。
金衣何璀璀，飛向垂楊樹。久立却無聲，東風吹不去。
崖懸怯吾顧，潭空沁我心。匪斯涉遊趣，敬慎識官箴。
千古秦淮水，东流绕旧京。江南戎马后，愁杀庾兰成。
庐南万古峡，常有野云封。朝来雷雨过，白日下飞龙。
萧条秋雨夕，苍茫楚江晦。时见一舟行，濛濛水云外。
儘道三巴遠，那無一紙書。衰遲自難記，不是故人疏。
蕩槳順隨流，柁樓高妬風。去來同一意，那敢怨天公。
飛雲呼不來，歸雲還自聚。金枝滿崖春，雲任自來去。
三日斷行路，束薪無處求。床頭周易在，且復送悠悠。
地潤礎流水，氣蒸人脫裘。前知暴雨至，孰解老農憂。
環繞無十步，捷行財半之。安西九千里，自有著鞭時。
小雨暗林塘，寒聲遶畫廊。事須求暫假，宜睡稱燒香。
揠苗農害稼，過劑藥傷人。此理君能造，無爲萬物春。
禦戎虛上策，治疾闕全功。安得如神禹，常行無事中。
簷飛數片雪，瓶插一枝梅。童子敲清磬，先生入定回。
草合路如綫，偶隨樵子行。林間遇磐石，少憩看春耕。
紅杏香風遠，青氈歲月新。泮池鳴講鼓，多士細論文。
綠鬢烏紗映，青驄皂蓋鮮。故園歸興好，松竹對閑眠。
列鼎賓筵盛，籠坊從騎都。不如茅屋底，醉倒喚兒扶。
楊震香名重，邊生午夜閑。鐸鳴風教響，應起覲天顔。
市肆毬燈夜，樓臺錦繡春。遊人相競逐，馬動六街塵。
出門還致語，誰不念恩私。嫁女非無淚，其如已及時。
南伐逾銅柱，西征出玉關。不如茅屋底，高枕看青山。
闖地篁生筍，穿沙草有芽。牛羊原上睡，春到野人家。
火齊堆盤起，珊瑚列庫藏。不如茅屋底，父子事耕桑。
直道難行久，前程豈易裁。遜齋姜辣口，奄有世間獃。
綠樹涼陰合，蒼苔掩翠濃。共言春意好，都在滿林紅。
角豆穿籬石，絲瓜繞屋椽。打畦分嫩韭，春雨翠呈鮮。
風到輕雲拂，天空夕照回。勃鳩啼綠樹，對酒暫徘徊。
上蔡牽黄犬，丹徒作布衣。苦言誰解聽，臨禍始知非。
蘿陰籠午日，鳥語響春山。拄杖閑遊樂，奚囊詩滿還。
藥鼎燒煙白，茶爐撥火紅。淹留三伏久，祿命幾時通。
帶雨滋香淡，籠煙間淺紅。客懷看不厭，杯酒傍柔叢。
直幹檠青蓋，孤根出淤泥。得名君子列，誰敢誚濂溪。
斷冢蒼煙蔽，荒祠碧草旋。汨羅千古弔，空負賈生篇。
驟雨青山滑，危橋野水橫。途窮何處宿，孤艇問漁燈。
白首消棋興，黃花對酒顔。乞骸如可願，何事利名關。
嫩韭猶堪剪，新醪不用沽。且須閑一日，爛醉遣兒扶。
渭水流風遠，嚴灘志節高。滄洲明月底，老興弄漁舠。
坐石非因釣，披裘各自心。清秋乘皓魄，得意在高深。
一水橫江練，千山徹夜輝。垂綸時自遣，應是舊鴟夷。
萬峰環一島，孤月照芳洲。興爲江湖遠，珊瑚拂釣鈎。
娟娟初月上，皎皎水中央。幾處橈歌起，知公舞袖長。
從古簑笠翁，雲水自怡悅。不是先生來，江臯虛夜月。
兔影涵波光，浪平無釣餌。自學詹何翁，高蹈平生志。
泮浦月色高，漁船相趁發。滄浪歌者誰，向此雲中沒。
借問取魚人，用巧如用拙。豈識箇中心，一竿蟾光活。
一釣連六鼇，千秋無一遇。何如溪上游，釣取天邊趣。
法士慕觀音，想像如或見。我心觀世音，常向人間現。
僧徒慕大佛，誦經過千日。大佛在我心，不在傳與習。
齊人齊得口，不食魚與肉。如何不齊心，遇事生百毒。
古人重懿行，今人重詞說。詞說會媚人，不如甘老拙。
上士思修身，下士思修名。身名俱不管，何事誦遺經。
薪水歲月間，勤勞徒爾爾。借問行路人，誰獻遼東豕。
老死已無日，功名猶自期。清笳太行路，何日出王師。
甘菊縫爲枕，疏梅畫作屏。改詩眠未穩，聞雪醉初醒。
心若冰將釋，貌如兒未孩。青城上官叟，時入夢中來。
西域兜羅被，南番篤耨香。慣眠三丈日，不識五更霜。
醉帽迎風落，春衣日徑斜。花梢密藏路，隱約見山家。
白玉千株暗，青雲一徑斜。從來少車馬，恐是阿環家。
花擁山頭白，雲翻日腳斜。銀蟾已照路，游客莫思家。
夜飲寧辭醉，春醒莫厭投。有人重載酒，後會不須謀。
得路山方盡，如歸館暫投。春風供笑傲，一醉豈人謀。
夢裏逢無咎，天涯哭季長。吾生亦有幾，且復釣滄浪。
舊好疏毛穎，新知得麴生。幽居無一事，枕臂聽松聲。
舂穀灌園蔬，日長閑有餘。何妨忍揮汗，合藥施鄉閭。
雲脚如龍爪，空中挾雨来。何關風伯事，欲到却吹回。
綠陰最深處，樓閣出林杪。江闊野橋間，目斷行人少。
萬物正摇落，梅花獨可人。空中三五點，天地便精神。
兩叢香百合，一架粉長春。堪笑龜堂老，歡然不記貧。
簾外燕翩翩，歸時在社前。不辭飛渡海，來看賽豐年。
烟波兩鸂鶒，肯爲放翁來。菰米猶能給，蒼顔得屢開。
曉晴林鵲喜，晝暖蜜蜂喧。我老詩情盡，逢春亦一言。
歲寒無與偶，獨抱幽貞長。筆下孤梢瘦，冰花紙上香。
疊巘雲煙表，茅檐竹樹中。起予深隠趣，筆底有高風。
長城高際天，三十萬人守。一日詔書来，扶蘇先授首。
百丈築城身，千步掘城壕。咸陽三月火，始悔此徒勞。
嶧山訪秦碑，斷裂無完筆。惟有築城詞，哀怨如當日。
築城聲酸嘶，漢月傍城低。白骨若不掩，高與長城齊。
千金募戰士，萬里築長城。何時青冢月，却照漢家營。
夜泊武昌城，江流千丈清。寧爲雁奴死，不作鶴媒生。
遠客厭征路，流年逢素秋。不知今夜月，還照幾人愁。
草草治杯盤，三更月露寒。茆簷雖隠翳，終勝客中看。
石壁千寻险，江流一矢争。曾闻飞将上，落日吊开平。
欢似机中丝，织作相思树。侬似衣上花，春风吹不去。
疊嶂趨澗谷，一嶺袈裟名。年年顏色處，秋風錦繡屏。
莫叹他乡死，君王也不归。年年野棠树，花在路傍飞。
雄搆因無逸，豳風曲未終。聖皇稽古意，直欲繼神農。
絜短仁斯在，求仁恕是方。聖謨開要妙，末學謝荒唐。
道大公能溥，心純直以方。困窮矜四海，一脈自陶唐。
乾坤皆我闥，民物可相方。大學西銘意，皇風陋漢唐。
聖皇思敬承，祖考垂訓澤。四方仰純孝，萬世成大業。
春宵啓燕遊，玉燭覃恩澤。不忘無逸戒，艱難興王業。
拏舟遊范蠡，閉戶坐潛夫。只有飛雲意，遺君一物無。
何處問吾居，西樵小結廬。丹心長戀闕，一點未曾渝。
野曠孤亭迥，晝長花影遲。蒹葭飛白鳥，楊栁囀黄鸝。
芍藥花初謝，芭蕉葉已斜。窻前一夜雨，浮緑漲文紗。
林日不到地，溪風常滿船。雨餘黄犢健，天際白鷗眠。
初日浮空動，微風剗地涼。苧衣人尚怯，看竹過横塘。
細草縁層砌，幽禽語畫梁。好風排户入，吹散午時香。
登樓覽春暉，春暉可憐晩。所思在天涯，欲徃道里逺。
日夕倚樓望，行人歸未歸。斷魂與殘夢，相逐雁南飛。
皎皎映澄漪，千尋沒到時。篙師輕轉櫓，可惜碧琉璃。
雪後樓偏好，青山破白看。客衣無奈薄，高處許多寒。
樓頭紅粉糚，樓下紫騮馬。兩處總相思，無言淚成把。
明月谷陽水，長橋卧綵虹。緑楊風不動，人在鏡光中。
我有江南屋，春深草映門。湘簾低不捲，寶鼎夜常温。
我愛西巖好，桑乾繞帝城。黄金臺下駿，細栁月中營。
夜氣消殘暑，天光浸曉星。草青藏白鳥，波緑泛紅菱。
雨意將雲白，山光隱樹青。總看行蟻夢，何日報鷄醒。
積雪千峯白，層氷十尺强。吳兒渾不解，只道為炎涼。
疑冢七十二，冢冢渾相似。春風草又青，斜日牛羊裏。
高鳥依依没，長河淼淼流。風塵隨短鬢，去住任扁舟。
弱栁風前轉，新涼水際浮。蓴鱸如有待，歸日正逢秋。
村村喜麥黄，南風散初暑。古岸緑隂中，行人自來去。
日落山煙紫，林深暝色寒。殷勤問前路，今夜宿新安。
水色拖蒼玉，槐隂墮緑雲。會心詩半屬，得意酒微醺。
目力耽書短，歸心引路長。深林喧鳥雀，斜日下牛羊。
海月和潮上，風帆接畫船。故鄉連夕夢，景物正依然。
鳥道千盤迥，羊腸一徑斜。年年二三月，紅杏碧桃花。
青山不改色，緑樹有新姿。昔人歌舞地，今見草離離。
尋常紅與紫，不及淡梳粧。木槿籬邊過，氷肌照拒霜。
箬葉舟能大，桃花水正新。了知魚有樂，袖手捲絲綸。
自愛看秋水，鷗閒我更閒。蓼花洲渚裏，隨意弄潺湲。
蓬萊波浪淺，汀洲杜若新。暖雲不作雨，閒殺釣鼇人。
靜對煎茶竈，閑疏洗藥泉。回頭問童子，今夕是何年。
雨細穿梅塢，風和上柳橋。山居無曆日，今日是何朝。
西村一抹烟，柳弱小桃妍。要識春風處，先生拄杖前。
具牛將犢行，野雉挾雌鳴。農事不可緩，閑人亦勸耕。
舊學樊遲稼，新通氾勝書。不成籌國論，且復愛吾廬。
近陂牛湩白，遠浦鴨頭青。一櫂悠然去，東風吹酒醒。
東塢梅初動，香來託意深。明知在籬外，行到却難尋。
老病常貪睡，蕭蕭厭雨聲。翩然兩烏鵲，爲我報新晴。
一鷺下清流，問之全不答。塘棲夜色深，雙翼緣君闔。
寒暑衣一稱，朝晡飯數匙。錢能禍撲滿，酒不負鴟夷。
癡孫護雀雛，饞僕放池魚。懷藥問鄰疾，典衣收舊書。
家風本韋布，生事但漁樵。慣就下鄉食，莫煩東閣招。
退士憤驕虜，閑人憂旱年。耄期身未病，貧困氣猶全。
碓舍臨山路，牛欄隔草烟。問今何歲月，恐是結繩前。
湖海凄凉地，風霜慘淡天。吾其去道近，無酒亦陶然。
汪子江湖客，因人觀國光。明朝煙艇去，相憶齊雲長。
翩翩賢別駕，展足來帝鄉。已見呈甘露，他年看鳳凰。
雙華筆端語，讀之亂心緒。何如待高秋，相約祝融去。
何年姓此瀆，天設豈無因。五百年來我，題詩過暮津。
精舍生吾興，披圖不自堪。回轡上船去，長留憶蠡南。
天一元生我，來看第二泉。平生觀海意，此際更淵淵。
我屋甘泉洞，泉甘亦自同。獨憐生海外，題品未曾逢。
未論通家好，先聞刺史賢。獨慚二百使，空賦五言還。
水性本平止，胡乃生怒濤。勢亦不得已，前石後流驅。
閣老辭天府，歸來即廣居。知公自良貴，何處覓吾。
紫雲在雲外，幽居紫雲裏。空谷煙蘿深，深藏配君子。
志在焉用求，求之無定方。不求求便得，何處是他鄉。
辭祿善吾養，無論尹氏賢。何如養吾善，兼以事吾天。
有客秋到山，山高月色大。持贈明府行，相隨到呈邁。
在靜而無靜，在動而無動。試問動靜神，處者誰人用。
山澤形相隔，一氣本相通。若識山崖體，方知澤潤功。
靜翁問何似，靜是主人翁。本來元不動，誰覓靜時蹤。
潘子駿逸駒，一日能千里。行空冀北群，猶云餘事耳。
千里不同地，萬里本同天。天豈在遠求，在君柱杖前。
蓮洞十日居，便作千年計。獨憐未絕扳，與子坐超詣。
人皆愛秋月，月色四時佳。我目無全色，宵宵見月華。
華表千歲鶴，飛空亦無橋。橋頭有高人，獨觀千載遙。
日過人日，開關始一遊。天運長不息，新萌亦復抽。
初度官湖水，照見舊頭顱。本來真面目，變化復何如。
有一八十翁，臂枯復耳鳴。乘春只獨往，山水何泠泠。
上上仰聖樓，舉手望北辰。目短意苦長，咄咄多浮雲。
瑞山有好音，仁面見真種。不須門花實，參天由把拱。
枝葉非外來，特達自本根。善乎程伯子，穀種以言仁。
繞樵爲樵湖，樵在湖中央。谷口有子真，一曲無知音。
信果取必者，睨輕大人。言行尚未必，何以合鬼神。
送君出洞去，信手閉三關。君有陽和約，一陽來復還。
猶疑顔色在，曉月照松關。浩嘆草黃落，王孫遊未還。
美景與良朋，月白仍風清。出王及遊衍，是謂與天行。
花鳥亦何意，見之而眼明。鳥啼花發處，對主是三清。
城宿寧非寂，山泉亦是喧。要知喧寂處，動靜此心然。
噴玉驚我夢，玉聲何珊珊。忽如仙珮過，遺響落人間。
與子共觀泉，少間觀我生。我生本無窮，是爲天地精。
閱空終慕卷，掩卷一沈吟。我有終身念，卷之無處尋。
宇宙寥寥外，湖西有念庵。念念無留念，千秋一指南。
問道三千程，齋戒三閱日。齋齋致太虛，白日生爾室。
騎牛以問牛，牛在寧他求。即此齋戒心，便與神明遊。
師孔號樂庵，此庵有何樂。若了尋常心，心庵半忘卻。
玉流本自直，屈曲隨城陴。如玉人何在，年年流玉澌。
內泉是我泉，外塵飛不到。飛塵一點無，心泉本浩浩。
窗中不見月，月到窗生白。感應有無幾，試問窗中客。
試問窗中客，此作何轉語。光霽只在人，人人有靈府。
人人有靈府，過化爾風霆。何處更仰泉，萬物自流形。
羅江水滔滔，君才極雄逞。願請終軍纓，去係單于頸。
爾賢云戒酒，戒酒惟爾賢。大禹惡其旨，其興也勃焉。
揮手謝小兒，吾欲觀大化。當盡便須盡，何用復悲詫。
分手臨對影，形似猶狐疑。撫影重懷人，能生別後思。
南風蘇病骨，出送奉朝行。世德前程在，吹墟上帝京。
主清一以清，爲洗世間濁。君家石流，千丈從天落。
東方之既白，睡仙方展眉。夕惕無遑逸，不息縱天機。
恒彰新潤屋，門對我瀛洲。孫茁蘭芽華，應知代代侯。
節夫兄弟好，曾題孝友門。闔門三十口，共爨到兒孫。
千里出求仁，足迹彌三廣。歸來無一事，寶在靈臺上。
白石映心白，臨潭千仞高。崖頭撒手去，著步得無牢。
心似澄潭水，潭底日涓涓。即此觀生得，何須更仰泉。
俯仰兩青空，舟行明鏡中。蓬萊定不遠，正要一颿風。
坎坎迎神鼓，兒童喜欲顛。放翁無社酒，閉戶課殘編。
堯舜君民學，吾儒共講磨。一毫如有愧，其若此堂何。
九重懷井絡，一字侈奎章。來者思冰檗，其毋頃刻忘。
先以一誠格，斯能衆正招。要來堂下蔑，勿狥帳中超。
碩果食難盡，其機運不停。岷峨幾霜雪，依舊草青青。
不逐風雲去，盍求山澤安。祗憐當筆者，空作畫屏看。
卓爾有所立，儼然即之溫。他疑攻玉異，交誼斷金存。
坐却并州騎，行思楚澤漁。斯亭著斯客，斯意竟何如。
不早浮槎去，焉能罔水行。叩舷誰共語，載不盡高情。
四維風折勢，一片雪同規。花竹叢間著，開樽瀹茗宜。
秋盡菊都荒，蜂猶採蜜忙。何如龜縮殻，此際已深藏。
拂石坐小橋，臨流俯清泚。松聲與禽聲，可以醒吾耳。
破囷供飯足，陋屋著身寬。小蹇勤芻秣，時時一跨鞍。
晨炊躬稼米，夜讀世藏書。俯仰無多愧，心知死有餘。
溫溫地爐紅，皎皎紙窗白。忽聞啄木聲，疑是敲門客。
惰游不能耕，心愧新舂白。嘯傲茅三間，主人終勝客。
新綠陰將就，殘紅在亦稀。雨中千點絮，來伴落花飛。
怒風吹老屋，急雨鬧空庭。莫歎林花盡，懸知隴麥青。
毛桃猶带蘂，青杏已團枝。老不禁春惱，應知老易欺。
但喜朝朝醉，那知夜夜風。老人貪睡美，春夢五更中。
化國有餘暇，豐年多醉人。典衣謀一飲，對酒却慚春。
悵望白銅鞮，醉聽金縷衣。花間愁落日，老更惜春歸。
嬌馬寧馨郎，氈車薄媚娘。蕭蕭兩蓬鬢，愁入少年場。
逃閒閉關坐，忽有賣花聲。老大自多感，依然京洛情。
陰壑留殘雪，林虹带晚霞。孤烟障漁市，不見兩三家。
百金买骏马，千金买美人。万金买高爵，何处买青春
心重吳山老，天教閑許長。事多因醉遣，心半爲山忙。
隔闊已經歲，相逢不置辭。情如淡交久，處士合吟詩。
雾裹山疑失，雷鸣雨未休。夕阳开一半，吐出望江楼。
一节复一节，千枝攒万叶。我自不开花，免撩蜂与蝶。
疏鐘渡水來，素月依林上。烟火認茅廬，故倚船篷望。
白首仍多病，青燈獨掩扉。雲低聞雁過，雨急待兒歸。
兰草已成行，山中意味长。坚贞还自抱，何事斗群芳。
众响渐已寂，虫于佛面飞。半窗关夜雨，四壁挂僧衣。
吹來槐莢細，過去杜鵑悲。慣客久無念，送春閒有詩。
筍成森碧玉，麥熟斂黄雲。村酒不堪酌，一盃能易醺。
柳橋通窈窕，客轡按玲瓏。蒲劍一谿綠，酒花雙頰紅。
鳴蛙千鼓吹，脩竹萬琅玕。日下欲歸去，谿光生晚寒。
野水無窮意，幽花不斷香。殘春孤客恨，惟與漢天長。
山翠圍裘領，谿聲響佩環。終年無俗客，不用掩松關。
野鳥休驚起，浮雲莫厭看。松蘿秋後碧，巖谷暑中寒。
石髓門前水，松風谷外鐘。遲遲半輪月，未忍出雙峰。
稍治尋山屐，初裁半隱衣。聲聲杜鵑語，猶勸不如歸。
客倦南来路，河分向北流。明朝望乡泪，流不到江头。
月黑见渔灯，孤光一点萤。微微风簇浪，散作满河星。
溪女不画眉，爱听画眉鸟。夹岸一声啼，晓山青未了。
渔家小儿女，见郎娇不避。日暮并舟归，鸬鹚方晒翅。
来船桅竿高，去船橹声好。上水厌滩多，下水惜滩少。
熟睡一炊頃，清談數刻間。未言能近道，要得暫身閑。
巉巉瘦驢嶺，莽莽老牛陂。四海均羈旅，何人感此詩。
疏泉澆藥壟，枕石聽松風。此樂慚專享，無因與客同。
蟻鬭知將雨，蟲鳴覺近秋。衰翁非愛酒，無計奈孤愁。
花發平章宅，鶯啼省樹春。殷勤花鳥意，愁殺獨遊人。
吾嘗評拄杖，妙處在輕堅。何日提携汝，同登入峽船。
沉沉更鼓急，渐渐人声绝。吹灯窗更明，月照一天雪。
妾自梦香闺，忘郎在远道。不惯别离情，回身向空抱。
爾作南遷客，余同北地囚。酣歌易水動，舞劍白虹流。
白日不到处，青春恰自来。苔花如米小，亦学牡丹开。
品画先神韵，论诗重性情。蛟龙生气尽，不若鼠横行。
偶寻半开梅，闲倚一竿竹。儿童不知春，问草何故绿。
松棚尋丈地，客至共開顔。堪笑杜陵老，坐思千萬間。
網羅豈孤避，志命願雙沈。唯應合歡被，為刺白頭吟。
粉堞臨江渚，朱橋枕市樓。長吟策小蹇，又度一年秋。
過市摩雙眼，驚嗟閱盛衰。朱樓倚霄漢，曾見始成時。
市墟沽斗酒，獨酌復高歌。一笑語觀者，比君更事多。
送客停山步，尋僧立寺門。青鞋慣泥潦，却愛雨昏昏。
飼驢留野店，買藥入山城。興盡飄然去，無人識姓名。
高城今曠野，比屋昔朱門。道上傳呼過，遥遥幾世孫。
曉入姑蘇市，閶門繫短篷。老人元不食，買餅飼山童。
當年下沔鄂，回首幾秋風。景物渾如昨，千帆落照中。
石室月已滿，青林人未眠。向月步溪水，白雲遥在天。
露華散平林，月明在寥廓。時有天風來，泠然桂花落。
出巖初嫋嫋，映日乍暉暉。倏若陽臺女，隨風化雨飛。
上重支三枕，趺寒踏兩裘。悠悠煎藥水，常照夜深愁。
秋花莫插鬢，雖好亦凄凉。采菊還挼却，空餘滿袖香。
簷雨收殘滴，溪雲弄晚晴。出門還浩嘆，幾屐了吾生。
掃園收槲葉，掊地甃磚爐。幸有藜烹粥，何慚紙作襦。
喜鹊声唶唶，俗云报喜鸣。我属望雨候，厌听为呼晴。
伯乐今难遇，谁空冀北群横风嘶逸韵，意气欲凌云。
身輕婚嫁畢，耳靜市朝疏。褫带脫烏幘，一窗寬有餘。
死生歸有命，榮悴出無心。苔井閑磨劍，松窗自斲琴。
客生聞吠犬，草茂有鳴蛙。日昳方炊飯，秋深始采茶。
烟畦朝斸藥，雪澗夜淘丹。仄徑何曾嶮，單袍不覺寒。
昨夕風掀屋，今朝雨壞牆。雖知炊米盡，不廢野歌長。
新傳服氣訣，舊喜步虛吟。兒女不難棄，雲山何處深。
矮紙來吳下，長毫出宛陵。自書霜夜句，持寄剡中僧。
冷餠細生菜，老翁殊未衰。仍尋舊旛勝，一笑伴諸兒。
稻陂方渴雨，蠶箔却憂寒。更有難知處，朱門惜牡丹。
春早得甘澍，村鄰喜欲狂。天公終老手，處處出新秧。
胸懷阮步兵，詩句謝宣城。今夕俱參透，焚香聽雨聲。
疏點空階雨，長明古殿燈。廬山岑寂夜，我是定中僧。
湖上新春柳，摇摇欲喚人。多情今夜雨，先洗馬蹄塵。
片片紅梅落，纖纖綠草生。無端夜來雨，又礙出門行。
春陰易成雨，客病不禁寒。又與梅花別，無因一倚欄。
窗戶迎新燕，階除集乳鴉。欲知春已暮，地上亦無花。
思與春爲別，匆匆置一樽。明年尚强健，扶杖候柴門。
滔天來洚水，震瓦戰昆陽。此敵猶能禦，春寒不可當。
高樓墜綠珠，惡客碎珊瑚。未抵春寒夜，貧翁喪故襦。
小浦聞魚躍，橫林待鶴歸。閑雲不成雨，故傍碧山飛。
輕雷不成雨，闕月却穿雲。獨倚南齋柱，長吟到夜分。
蛙鳴乃是怒，鵩嘯固非妖。獨宿空山夜，何妨伴寂寥。
驛樹秋風急，關城暮角悲。平生忠憤意，来拜華山祠。
牲碑别正朔，祠祝虜衣冠。神亦豈堪此，出門山雨寒。
寒溜初通後，新荷未長時。誰持大圜鏡，爲我照鬚眉。
势败休云贵，家亡莫论亲。偶因济村妇，巧得遇恩人。
欲洁何曾洁，云空未必空。可怜金玉质，终陷淖泥中。
子系中山狼，得志便猖狂。金闺花柳质，一载赴黄粱。
春梦随云散，飞花逐水流。寄言众儿女，何必觅闲愁。
豪华虽足羡，离别却难堪。博得虚名在，谁人识苦甘
一步行来错，回头已百年。古今风月鉴，多少泣黄泉。
捐躯报国恩，未报身犹在。眼底物多情，君恩或可待。
秋風吹我夜，植杖溪橋側。木葉雖未凋，慘澹無顔色。
酌酒桑陰下，邠風入醉歌。何須繩檢外，名教樂還多。
功名不垂世，富貴但堪傷。底事杜陵老，時時矜省郎。
满纸荒唐言，一把辛酸泪都云作者痴，谁解其中味
可叹停机德，堪怜咏絮才。玉带林中挂，金簪雪里埋。
端憂更貧病，不分又花時。只說春何好，猶堪入小詩。
花外庾樓月，鶯邊吳宮柳。我欲問廢興，春風獨無口。
彭澤收積雨，廬山放嫩晴。多情是瀑布，只作雨中聲。
萬里長江白，半規斜日黄。焦山渾欲到，宛在水中央。
水氣清空外，人家秋色中。細看千萬落，戶戶水精宮。
海湧銀爲郭，江橫玉繫腰。吳儂只言黠，到老也看潮。
四月曾湖上，荷錢劣可穿。歸來開短紙，十里已紅蓮。
小潘詩家子，解作無聲詩。八境俱妙絕，冷泉天下奇。
春醉非關酒，郊行不問塗。青天何處了，白鳥入空無。
霧氣因山見，波痕到岸消。詩人元自懶，物色故相撩。
江水夜韶樂，海棠春貴妃。殷勤向春道，莫遣一花飛。
日落碧簪外，人行紅雨中。幽人詩酒裏，又是一春風。
春色有情意，桃花生暮寒。只應催客子，不遣立江干。
樹勁春猶瘦，花寒暮更明。平生豈無句，此外不須清。
開處誰爲伴，蕭然不可親。雪宮孤弄影，水殿四無人。
初作眉頭皺，還成簟面斑。小風來不住，織遍一池間。
窗外雪猶凍，瓶中梅不開。燭花將暖氣，催得早春回。
似妬梅花早，同時鬭雪膚。新年三二月，還解再開無。
浪喜出峽來，峽亦何曾出。兩岸只無山，依舊江刻屈。
去時數點雨，歸時數片雪。雨雪兩不多，山路雙清絕。
舊臘緣多雪，新年未有梅。殷勤下天竺，隔水兩株開。
肩輿豈不穩，萬象非我有。呼童換馬來，湖山落吾手。
樹隠重重竹，溪穿曲曲峰。林深那有寺，煙遠忽聞鐘。
城中雪一尺，山中雪一丈。地上都已消，却在松梢上。
去歲遊春屐，苔痕故可尋。人家隨岸遠，塔影落湖深。
客愛清殊絕，僧愁凍不勝。可憐兜率寺，齋供一湖冰。
上竺雪來時，四山都作凍。團團玉屏風，圍繞渾無縫。
此行殊匆匆，天色不肯借。更待海棠晴，滿意孤山下。
水動花梢動，花摇水影摇。不知各無意，爲復兩相招。
霧外知何寺，鐘聲只隔山。望來無里許，還在九霄間。
乃祖寬仍豁，曾孫察作明。不將囊底智，分減及元成。
客傳涅鬚法，老子付一笑。借令白再玄，能令年再少。
涅髭只誑客，那可誑妻兒。誑得妻兒著，還能誑面皮。
學子可憐生，遠來參老子。仁智若爲談，指似秋山水。
夢裏長逢孟，羹中亦見顔。癡兒入吾室，真作采薇看。
一老說談話，諸君未要眠。開窗放山月，把酒奏溪泉。
亂石堆成玉，雙峰便是門。莫將塵底脚，踏涴塢中雲。
觀棋不作秋，觀斲不作石。要知麗澤功，祇箇是消息。
鍊玉雲粘杵，朝真露濕衣。一聲半夜鶴，月裏羽人歸。
大隠翠屏孤，何許最正面。日落未落時，亭上來相見。
誰將點漆金，鑄作孤竹笛。林外吹一聲，震落千峰石。
居士欹黄帽，曾來照晚晴。至今，猶學詠詩聲。
月夜乘醉來，垂竿曲溪曲。水清無寸鱗，釣得半輪玉。
茶竈本笠澤，飛來摘茶國。墮在武夷山，溪心化爲石。
已賡彭澤辭，更擬輞川詩。未老還山了，猶嫌歸較遲。
精舍何曾遠，祗在九曲北。漁艇若不來，弱水萬里隔。
猶道山中淺，仍移水上居。俗人又剝啄，棹入白芙蕖。
住處何曾遠，林間別是涼。清風酣一枕，底許覓羲皇。
爭進千岐捷，辭榮一著難。生龜教脫殻，試作個般看。
宇宙一行店，誰爲店主人。主人亦解去，而況爨餘薪。
不是人間種，移從月脇來。廣寒香一點，吹得滿山開。
老子齋中宿，同來無一人。若非明月客，誰伴白雲身。
晚酌居然醉，昏昏不自持。奇哉蒼玉枕，眠到月來時。
健碧繽繽葉，斑紅淺淺芳。幽香空自秘，風肯秘幽香。
紫霓橫天度，銀盤湧水來。先生騎霓脊，盤上捲金杯。
坳中一池墨，腕中百斛力。灑作五十詩，千年照泉石。
凜凜冰霜節，脩脩玉雪身。便無文與可，不有月傳神。
雙樹有古色，一几非今樣。祗言此老亡，月夜聞屐響。
點檢苔花暈，微茫拄杖痕。酴醾幾開落，山雨濕黄昏。
老以書爲命，眼將書作讎。薌林與誠叟，同販短檠愁。
春笋肥堪菜，秋花暖可氈。何須雙野鴨，屏上五湖天。
南北與東西，溪光仍樹色。人間無熱軒，物外清涼國。
繭館三眠老，桑村獨樹春。坐看黄更隕，應有一寒人。
秋顆酣天酒，春花噀國香。薌林親手種，中有洞庭霜。
爲惜丹砂尾，親投碧草潭。前頭有香餌，千萬不須貪。
可憐林下鶴，獨肯伴先生。猶有沖天志，君聽叫月聲。
軟甃瑠璃地，生揉翡翠幃。莫教星月入，玉鏡點金徽。
不博右軍字，且留房相池。新雛黄似酒，把酒看羣嬉。
高謝三公府，來耕五畝園。園中有何好，老子笑無言。
北垞通南埭，前花映後花。雨多橋板斷，拆碎兩涯霞。
白雪堆穠李，紅藍染靚桃。晨粧須蚤看，莫待日華高。
堂上清如水，薌林對兩疎。只今詩社裏，畫作企疎圖。
自昔花如雪，而今葉入雲。先生已仙去，誰與共天醇。
禁火曉未暖，踏青昏恰歸。何堪一原雪，將冷入春衣。
艷翠春銷骨，妖紅醉入肌。花仙別無訣，一味服燕支。
冷笑元無味，孤高別有心。誰將桃李眼，雪裏解相尋。
西風破幽馥，東籬散清好。淵明不可作，邂逅薌林老。
道白非真白，言紅不苦紅。請君紅白外，別眼看天工。
日出花藥麗，風生芝朮香。枕中兼肘後，別有不傳方。
誰言玉井春，不作雙井味。會有眠雲客，領略兩相似。
岸植木菡萏，池栽水拒霜。那知一家種，同艷不同香。
陰作官街綠，花催舉子黄。公家有三樹，猶带鳳池香。
避世無功酒，臨流元亮詩。鶴鳴入天聽，葉下報秋悲。
泠泠無絃箏，洶洶自鳴鼓。最是醉夢中，喚作松風雨。
玉樹參差出，天花頃刻開。先生倚欄處，指點是瑶臺。
坡壟端何似，波濤起復低。醉眠桂花雪，不覺月華西。
往往游西崦，時時憩午陰。鳳來人不見，飛入碧枝深。
茂苑猶香名，南陽已荒草。更兼薌林中，三洲是三島。
閣皂風煙外，江西小有天。茲山本無主，掇入筆牀前。
已訝松生市，更將湖入城。如何造物者，百巧供先生。
蘆菔鼠尾大，蔓菁兔耳長。先生不忍摘，野客却同嘗。
獨酌聖賢酒，新嘗子母瓜。丁寧林下友，莫道故侯家。
極目斜陽樹，乘風落月梁。更和山與水，併作一秋光。
味苦誰能愛，香寒只自珍。長將潭底水，普供世間人。
月入雲中去，呼他不出來。明宵教老子，何面更相陪。
一更打二點，夜夜此時睡。今夜當此時，不睡緣底事。
已被詩爲祟，更添茶作魔。端能去二者，一武到無何。
睡去非不願，熱來無奈何。蒙渠致西爽，爲汝守南柯。
五陵槿梢花，千駟草頭露。富貴人始傳，屢空今不數。
青士長得瘦，翠兄工買貧。向來素愛者，已賺一詩人。
踏得草鞋穿，行得汗脚損。却換一枝藤，拄到雙玉笋。
蠻觸無休日，菟裘有別天。撫松非已矣，采菊未悠然。
俗子令眼白，瑞峰令眼青。自移聽雨榻，且上倚雲亭。
夕借月爲燭，晨將霞作簾。猶言貧到骨，不悟取傷廉。
客來借氈看，笑指一書策。不管賣不行，且圖偷不得。
讀書輪何知，問羊馬何與。二理仍兩心，終無研究處。
我生本南溪，我長寓南谷。是子底無良，奪我谷中菊。
春亦只如是，冬亦只如是。別有一清風，請君參此味。
與花不同色，與竹元同德。風月偏相尋，携手清涼國。
蜀張與蜀花，鄉人相解后。人存花更腴，人去花亦瘦。
蒲牙長幾何，已足庇玉尺。只恐如主人，潜逃逃不得。
閣前三面山，閣下一溪水。雲出戲作霖，却歸宿簷裏。
要尋閑世界，不在世界外。明月與清風，何朝不相對。
架亭元用木，一夕化爲竹。醉眼碧成朱，若箇是蒼玉。
何處苕溪好，請君來倚樓。西山也驩喜，奔走入簾鈎。
試問隠綿上，何如隠東山。出處兩無閡，世間出世間。
片子黄金餠，看來只管高。忽然落溪水，雜碎作銀濤。
一鳳領四雛，夜作吾伊聲。梧桐高拂日，好去瑞堯庭。
村裏無銅漏，金鷄管殺更。百聲猶未曉，却等第三聲。
白酒聊三盞，青燈欲二更。倦來乘急睡，過了睡難成。
臘去寒猶在，春來花未開。東風忽然到，放盡一園梅。
徑李渾穠白，山桃半淡紅。杏花紅又白，非淡亦非穠。
只有觀書樂，其如病眼何。但令吾意適，不必卷頭多。
驟暖如初夏，通身退裌衣。只言寒已去，却等五更歸。
人怨花遲發，天教暖早催。不知要催落，却道是催開。
初日光殊薄，晴梢露正濃。真珠粧未穩，更著柳邊風。
晚得看花訣，丁寧趁絕晨。乘他醉眠起，別是一精神。
四面花光合，一身香霧紅。忽從霞綺上，跳下錦城中。
花密無重數，看來眼轉迷。化爲花世界，忘却日東西。
外種百來樹，中安一小亭。放眸紅未了，紅了是天青。
老子侵星起，蜂兒先我忙。淵才無鼻孔，信口道無香。
除却牡丹了，海棠當亞元。豔超紅白外，香在有無間。
竹國風世界，梅兄雪友朋。地清無可比，且道玉壺冰。
銀河月外來，玉虹天上落。騎虹弄銀河，人間無箇樂。
脚底一朶雲，乘之繞空碧。前身王子喬，今代李太白。
沙礫喧寒雨，楓根挽釣楂。菰蒲起煙火，隔水是漁家。
解衣坐漁梁，水風来許許。月明不見人，幽篁自相語。
落日精靈語，空山旅客驚。沙寒留鷺影，風急走江聲。
鈎簾坐晩吹，斗酒娛清暉。幽懐未可言，木葉不停飛。
誰將一拳石，棄此湖水邉。老梅盤拏春，玩弄到何年。
相見不作語，天風吹長鬚。探取虎盤囊，留贈崑崙圖。
鳥鳴隔籬落，雨脚上翠微。閉門吟正苦，客来為解圍。
春色滿三分，梅事過其一。不有載酒遊，白日去更疾。
茅堂蔵山隈，尋轉更幽興。一鳥浴寒塘，數花明小徑。
石橋斜鬭水，竹杖行堪把。隔溪鶴如人，相看不知野。
境静山光合，門臨釣石斜。老翁抱甕出，清曉来灌花。
半里同井臼，數家帶籬落。溪翁留白魚，社友移新籜。
向晩意不歇，殘陽澹欲無。漁榔隔浦斷，樵響入雲孤。
短策時尋句，髙懐自領春。山禽莫相避，我是住山人。
卸杖坐松根，覔句煙雲裏。得意酬青山，一掬野泉水。
歸来吟不了，賸有水雲情。船頭借漁笛，韻中明月生。
薰爐叅鼻觀，蒲團伴法喜。閉門風葉堆，半月書不理。
容成覺么蟲，盤特了一句。我今無所聞，結茅雙松樹。
道人晏坐起，推窻時一吟。白鶴忽不見，月明秋滿林。
雲容溪上澹，木葉山中稀。野客青絲屨，髙人白板扉。
霧靄濕空山，招提路未分。穿林人不見，鐘磬却相聞。
長風吹去棹，萬里客星孤。何物為君贈，桐江畫作圖。
秋晩不扃扉，秋亭一葉飛。採蓮人不見，水面落紅衣。
黄葉下西阪，山空秋正清。永夜無人語，殘河盡意明。
報客頻勞鶴，束書更住山。從今松桂裏，散髪弄潺湲。
寒日下髙木，照見女几山。豺虎聲相聞，何人當九闗。
蝓鬭未已，攻破蚯蚓竅。傍有食氣翁，抱膝獨長嘯。
家近新塘曲，月明魚可掬。盡夜澹忘歸，和雲汀上宿。
辛苦忘平生，雲深出林坂。短衣不掩脛，行歌落日晩。
景純過官舍，走馬不曾下。驀地趁朝歸，便遭官長駡。
秀色盡堪餐，身輕意欲舉。日觀倚髙寒，排雲與天語。
茅堂滙溪流，一帶清未已。萍底山更奇，蒼煙飛不起。
巾杖散髙躅，鈎輈啼逺林。幽懐春冉冉，日暮落花深。
石梁無病渉，杖屨時相逢。昔聞横空霓，今見跨水龍。
長天帶川原，野水映林薄。倚欄吟眺餘，江日當窻落。
越國啟封後，餘地連吳楚。事著因一時，留名遂千古。
幽亭枕溪流，春風敞華牖。喤喤聞笙鏞，禮筵陳爼豆。
夕隂下松間，虛舘春風裏。夜窻燈火深，兒童絃誦喜。
江水绕孤村，芳菲在何处春从啼鸟来，啼是春归去。
絶代有新祠，松篁映林麓。嵗時薦江蘺，遺愛動民俗。
一滩复一滩，一滩高十丈。三百六十滩，新安在天上。
髙議排山岳，典刑猶鄉土。我来瞻拜餘，花竹映庭户。
六經立人極，萬古如星日。游居日以深，春風羣芳茁。
日夕獨往来，花竹静相對。身在萬象間，意在萬象外。
枕簟對青山，琴樽事幽暇。日夕宴坐餘，庭除雙鳥下。
芳意滿幽亭，石池流水活。沙頭羣鷗来，檻外雙峯落。
黄落獻晩山，楓林有餘景。攜鶴上漁舟，布袍弄江影。
致虛本無功，輻輻自一轂。天根念正微，吾以觀其復。
春日敞柴門，春風来小園。菜苗隨意長，桔橰無時言。
白鳬看不足，坐買江上舟。長日牽春夢，江光揺緑洲。
開窻見山氣，餐之不盈口。端在阿堵中，笑入無何有。
濯髮泉水碧，更坐灑天風。麋鹿不相避，同在此山中。
半空隔風雨，萬壑聞長松。我往採三秀，騎龍蓮花峯。
来往不逢人，家在山深處。獨鶴忽飛来，風動月中樹。
洞庭落日黄，虹氣映林薄。逺水揷山根，斷厓傾雲脚。
落篷囘風力，移舟維石次。樹影散平波，蟬聲入古寺。
亂山帶喬木，斜日望中碧。白雲忽傍人，馬首嵐光滴。
昨夜三更後，姮娥墮玉簪。馮夷不敢受，捧出碧波心。
風從高樹下，蟲抱短莎鳴。小據胡床坐，還扶拄杖行。
窗間有螢過，枕上見星流。欲睡不堪熱，長歌起飯牛。
賈誼因才逐，桓譚以讖疏。古今常似此，吾道竟何如。
行盡兩京路，將登六里山。全家空洒淚，知是幾時還。
揮汗欲成雨，聚蟁真若雷。山翁在何許，赤脚步溪來。
昔是優賢地，今爲省過州。非賢亦非過，醉卧懷嵩樓。
但存心裏正，無愁眼下遲。若人輕著力，便是轉身時。
力不扶微學，心猶守舊聞。壁間科斗字，秦火豈能焚。
感激平生意，此心誰見明。與君歌一曲，一半是秦聲。
狂風吹古月，腸斷白楊聲。寒雪梅中盡，空歌懷友生。
燕臣昔慟哭，千載為悲辛。聖代復元古，如君何足珍。
鴈度秋色逺，林光淡碧滋。長歌盡白日，不覺鬂成絲。
鬱悒獨愁坐，煙蘿欲暝時。秦雲起嶺樹，及此有相思。
獻納青雲際，狂言非至公。何由返初服，美酒沽新豐。
嵗落衆芳歇，秋來百草生。萬重關塞斷，慷慨淚沾纓。
昔獻長揚賦，風雲四海生。遭逢聖明主，禮樂秀群英。
潛虬隠尺水，海鳥知天風。霜鬂兩邊白，出門悲路窮。
蹭蹬遭讒毁，空懷戀主情。賢人當重寄，或冀一人生。
羣仙停鶴馭，玉佩搖空山。金丹定分子，往綴通明班。
摘玉毀珠璣，蒙莊有深旨。向郭不能傳，千載付吾子。
懸瀑若劍立，空潭如鏡平。未能照魑魅，且用斬長鯨。
吾廬在目中，日可理輕策。乃知壺中天，端勝縮地脈。
茲山多異境，飛仙亦稅駕。勿遣俗客來，恐妨笙鶴下。
跏趺僧一榻，共坐了紛奔。誦說年來句，敲推月下文。
松風飄磬寂，花雨點尊空。世事浮雲外，些兒說未窮。
壁峭雲飛翠，林疏橘露金。境開渾自適，秋晚豈勝吟。
野塘冰半解，林薄路新除。行望荒郊外，寒風拂隼旟。
隱見安山獵，縱橫角廟漁。田家多準備，谷雨試新鋤。
梅蕊初舒日，閑庭菊未披。諸兒頻進壽，羣搴舊賜衣。
望遠吳天雁，情深谷口陰。扁舟殊自滯，還負子猷心。
芰荷浮薦碧，桃荔墜兼紅。自足眼前句，何煩杖短筇。
清宵聽玉笛，淒切不成聲。此夕仙城外，寧知歲月更。
野店棲殘雪，山橋傲早冬。夜來江浦笛，吹月伴簑翁。
不是逋仙興，江村晚得詩。身隨孤鶴遠，心付老梅知。
欲雨猶未雨，登臨去復疑。新詩愁對客，濁酒須應時。
煙雲供慘澹，霜露覺蕭森。籬菊知饒笑，秋山一片心。
草堂塵念少，巖壑有幽期。夜月孤山鶴，春風五柳詩。
十里新詩贈，寸心此日長。漢廷多美士，曾重白頭郎。
性閑慵閱世，逐伴過東林。丹頰非關酒，興來只朗吟。
霜風拂兩鬢，猿鶴共長年。洛社尋盟後，當時有幾賢。
酌酒繁花外，沉酣預短筇。不爲塵俗累，饒有古人風。
東風昨夜到，送喜入城來。仗尔春陽力，千門萬戶開。
野鴨隨家鴨，南枝似北枝。溪山爲客伴，觸景便成詩。
竹徑軒窗豁，松關院落深。小窩風月滿，應適暮年心。
野雲窺玉洞，曲水護桃溪。四百峯頭見，東風一杖藜。
風光開戶牖，松下日張筵。陋矣陳蕃榻，何須計萬錢。
軒外濂溪朵，霜前靖節根。凭闌看紫萼，奇馥隔池聞。
朝霞長染色，泥滓不淄根。秋好渾如夏，香清蝶許聞。
天遙歸雁盡，雷動蟄龍騰。萬里薊門路，殊深此日情。
一掬終天恨，千年苦海深。蓼莪曾有句，寧了古人心。
一丘還一壑，無客亦無觴。久坐寧違俗，微吟獨倚廊。
溪近花臨水，庭幽鳥和詩。無絃琴一曲，古調豈求知。
分陰消溽暑，蘸筆灑新詩。漫倒黃藤酒，寧嫌白苧衣。
綠濃榴火炎，野老綌絺鮮。幽鳥鳴林曲，新詩到目前。
把玩真年事，更長不可孤。管絃私綺縠，草莽識歡娛。
傾蓋那忘念，虛舟可共移。山河歸指點，同誦昔年詩。
松竹餘三徑，環溪路轉賒。兒童笑有韻，即此是生涯。
落寞經秋盡，蠶綿未着衣。酒狂詩欲發，已被菊花知。
輸贏論世局，消長看潮航。何日梅花句，同公賦草堂。
到日開三徑，騷壇會九翁。數篇佳菊賦，應念賞心同。
久洽煙霞賞，風花入討論。龍聲騰海外，徙倚獨開樽。
雞黍薦新酌，蓴鱸添客嘗。東園月已滿，坐久不知涼。
橘棋留未著，梅酒快先嘗。野老心如澹，秋分夜倍涼。
東谷當時約，飛雲敢後期。風流惟有此，猿鶴且同之。
煙霞成舊壘，溟海笑浮卮。白髮真誰伴，梅花瘦碧墀。
哦詩拈近體，采酒壓新蒭。老得身閑處，何須分外求。
晨起山樓坐，微風度雁音。青尊酣白露，時動北窗吟。
洲近蘆翻白，林低橘薦黃。籬前蕭颯意，聊以佐秋觴。
萬壑陰雲合，一天涼雨來。泉聲鏘有韻，花塢淨無埃。
共酌小亭下，詩新酒倍濃。閑花爭兩岸，醉眼不朦朧。
笛遠歸漁急，蘆輕撲酒飛。偶然雲水趣，寧占白鷗磯。
連旬多逸事，荷葉製新衣。不盡藤溪舫，興來覺有時。
兩岸垂葭荻，中流一葉舟。無邊光景好，渾似粵江秋。
欲與梅爲友，常憂不稱渠。從今斷火食，飲水讀僊書。
春信今年早，江頭昨夜寒。已教清徹骨，更向月中看。
江上梅花吐，山頭霜月明。摩挲古藤杖，三友可同盟。
玉鏡初開匣，嫦娥露巧妝。天西新樣子，傳與畫眉郎。
白雲幾來去，紫蘚伴青苔。魚寐釣不起，空餘古石臺。
水簾封晝夜，石洞無春秋。好景心自醉，人間空白頭。
颇忆家山好，去乡兹六年。此间行乐地，小有洞庭天。
点缀须人力，招寻信妙缘。使君殊不俗，把酒竟茫然。
荷鍤决新渠，芟茅補舊廬。共知秋必雨，有備即安居。
徙穴中庭蟻，爭巢後圃鳩。物情猶慮患，人事得忘憂。
自君之出矣，促帚掃庭除。除除塵斷染，何日儲君車。
春日入郊墟，孤村隱煙樹。犬吠買茶人，路迷爭渡去。
獨坐閑無事，燒香賦小詩。可憐清夜雨，及此種花時。
堤上淡黄柳，水中花白鵝。詩情隨處有，此地得偏多。
一夕山陰道，真成白玉京。衰殘失壯觀，擁被聽窗聲。
雪屋透窗明，風簾撮夜聲。披衣擁爐坐，忘却在都城。
雪消重作雨，冰釋又成泥。已敗筇枝興，高眠聽午鷄。
欲覓溪頭路，春泥不可行。歸來小窗下，袖手看新晴。
一杯齏餺飥，手自芼油葱。天上蘇陀供，懸知未易同。
一杯齏餺飥，老子腹膨脝。坐擁茅簷日，山茶未用烹。
湖上多甘井，磑泉尤得名。何時枕白石，靜聽轆轤聲。
故堞無遺迹，蕭然數十家。茶烟映山起，酒帘傍堤斜。
逐鹿心雖壯，乘騅勢已窮。終全蓋世氣，絕意走江東。
城邊小市聚，烟水淡秋容。南走蘭亭路，迢迢雲外鐘。
山崦桑麻路，柴門鳥雀聲。老巫祈社雨，小婦餉春耕。
東西二十里，相望兩平橋。傍水多投釣，穿雲有負樵。
淺井供茶竈，分流浣布沙。此泉吾所愛，百用給山家。
坡陀度小嶺，軒豁見平湖。但醉梅花下，民家酒可沽。
汀月生眉黛，溪梅試額妝。幽閨元不出，莫道嫁彭郎。
數掩圍柴荆，王維畫不成。尤憐月中影，特地起詩情。
垂钓板桥东，雪压蓑衣冷。江寒水不流，鱼嚼梅花影。
凉月漾中流，金山隐隐浮。尚馀残醉在，和梦到扬州。
唐虞雖已遠，至道豈無傳。度日一編裏，懷人千載前。
立朝紹興間，猶及見諸老。魂夢不可逢，丘墳閉秋草。
殘暑無多日，幽居近小江。酒醒中夜起，松月入山窗。
小智每自私，大患緣有身。孰能忘彼己，吾將友斯人。
野艇千錢買，明當泛渺茫。但能容一榼，家具不須將。
無食妨何事，吾兒可散愁。焚香正巾褐，聽汝讀春秋。
少闻鸡声眠，老听鸡声起。千古万代人，消磨数声里。
遙夜苦難明，他洲日方午。一聞翰音啼，吾豈愁風雨
山色自晴陰，泉聲作風雨。但見隔溪人，不聞隔溪語。
久嚮憨獅子，今來見影堂。白雲何處去，閒卻半間房。
古渡三更月，蘆花兩岸秋。生平羨魚意，分付水東流。
涿鹿隕欃槍，共工觸天柱。西方生聖人，日落如懸鼓。
隔江石馬嘶，居人事鼓鼙。華山休汗血，秋草沒霜蹄。
江上一片石，曾聞奏五絃。留得南薰在，時時送客船。
選佛須有緣，選官須有錢。選石兩不取，吾心貴自然。
孤茅倚修竹，霜色下庭柯。寂寂無人處，秋山寒意多。
秋光明水閣，霜氣入楓林。石出沙為岸，西峰又夕陰。
獨坐倚山閣，山深樹影重。客心何所寄，雲外兩三峰。
莫道山居遠，山居卻有鄰。溪邊過橋客，江上釣魚人。
山色靜當軒，松陰高覆屋。寂寂與誰論，泉聲寫幽獨。
梅蕊如紅稻，中藏無盡香。何時來鼻境，更待幾番霜。
終歲頗勤動，凜秋花正開。黃金非所羨，白首乃憐才。
埽地風塵色，孤芳只自持。無人知此意，使我憶攢眉。
入林疑入城，八月如盛夏。曉來聞雨聲，急起看花架。
石渠何蜿蜒，地迥泉常涸。何如觀秋瀾，滔滔赴東壑。
溼雲生兩屨，細雨暗孤篷。悔不桐江上，從初作釣翁。
秋山瘦嶙峋，秋水渺無津。如何草亭上，却欠倚闌人。
上閣便見海，入門方是山。塔高端似筆，城轉曲如環。
陰陰山木合，幽處著柴荆。喧中有靜意，水車終日鳴。
草亭臨峭絕，霜嶂起嶙峋。危磴儻可上，老夫思卜鄰。
懸水三十仞，疾雷聞數里。正暑凜生秋，倚杖者誰子。
天地又秋風，谿山憶剡中。孤舟幸閑著，借我訪支公。
酸澀澗邊果，青紅巖際花。貪隨狙狖去，風雨未還家。
谷暗隨呼應，禽春不速來。幽居逢令序，跬步且徘徊。
年近古稀有，不易升此堂。他日留泉下，須留姓氏香。
濺石韵寒泉，依稀言語處。回頭覺無人，又上前溪去。
山樵竹裏居，略彴纔堪渡。落日澹平疇，牛羊點寒暮。
西窗枕寒池，池邊老松樹。渴猿下偷泉，見影忽驚去。
回轂過英利，烏飛正及晡。殘年途次蹙，舊學客邊蕪闕。
一雨日夜零，階前草更青。西風忽蕭颯，殘月照空庭。
萬里倦行役，秋來瘦幾分。因看河北月，忽憶海東雲。
妾命薄如葉，流離萬里行。黄塵燕塞外，愁坐聽衣聲。
亭亭菊一支，高标矗晚节。云何色殷红，殉道夜流血。
渴饮美龄血，饥餐介石头。归来报命日，恢复我神州。
畱得心魂在，殘軀付劫灰。靑燐光不滅，夜夜照燕臺。
啣石成癡絶，滄波萬里愁。孤飛終不倦，羞逐海鷗浮。
慷慨歌燕市，從容作楚囚。引刀成一快，不負少年頭。
眼看滄海近，身與白雲高。迴影連三島，盤根壓六鼇。
绝顶碧嶙峋，孤峰出大钧。遥看亭影小，独与月相亲。
姹紫嫣紅色，從知渲染難。他時好花發，認取血痕斑。
日暮有佳人，獨立瀟湘浦。疏柳盡含煙，似憐亡國苦。
萬物逢搖落，姮娥耐九秋。縞衣人不見，獨上寺南樓。
一曲淩波去，紅蓮禮白蓮。江南誰得似猶憶李龜年。
來醉金莖露，胭脂畫牡丹。落花深一尺，不用帶蒲團。
瓶中一枝花，天上一輪月。花落月歸天，風吹滿地雪。
如何山不老，鬚鬂白成銀。試問香山社，于今尚幾人。
清涼如美人，莫愁如月鏡。終日對凝妝，掩映萬荷柄。
水疑天際來，聲自雲間起。耳根本無塵，對此何以洗。
崖石勢欲落，令人發怪想。載拜濡玄雲，顏之衣裙上。
草書若圖畫，遠景與意會。象歸方寸間，妙在丹青外。
宛水千年碧，敬亭千仞高。荒祠掩清寂，依約見詩豪。
漏盡金扉闢，緋袍豔赤日。卓哉富山翁，貞心合同色。
仰極攄忠藎，臨民薄賦徭。我來君已逝，淒切夜蛩號。
實德吾應愧，浮名信所遭。未能忘厭羨，祇覺一生勞。
翠實連千畝，扶疏蔭綠苔。秦臺駢月管，應有鳳凰來。
讒構溷宸聽，清忠振典刑。胡爲昧幾見，落魄几陽亭。
會稽饒竹箭，箈筍卻堪菹。欲繪鏡湖境，移家十勝居。
畏醉常辭酒，那堪杜舉頻。主人無限意，傾倒對鳧尊。
雪重玻璃捲，蒼然色不渝。苦辛通性竅，登薦後甘腴。
鬧處光陰短，澹中滋味長。畦蔬寒可掬，清白帶凝霜。
風葉青羅嫩，霜根白玉鮮。不緣多故賤，菌耳合爭妍。
剪剪陂雲碎，淩冬翠轉深。土膏微啓潤，龍爪見黃金。
斜月下西樓，涼飔襲毳裘。虛齋人語靜，愁思漫悠悠。
閑幔捲丹霞，霜梧夜噪鴉。挑燈不成寐，遊子在天涯。
木落天隕霜，鵷雛恨獨翔。空言誦参晳，何計續遺光。
水落沙嘴出，木凋山色寒。小舟漁父醉，煙雨臥江干。
累土成崇丘，師師固多益。年來此義微，反面交相賊。
累壁卓天巧，玲瓏鎮空蒼。空門本虛幻，金碧何熒煌。
象服師中古，惟時損益宜。函藏非貽厥，聊畀後人知。
灘聲滾蛟鼍，層層泝天級。應與銀河通，試探支機石。
下灘若轉丸，上灘若移石。難易繫所乘，未論遲與疾。
拏舟溯驚湍，萬篙不能上。徐徐風一帆，歷歷如指掌。
舟子引百丈，日行灘幾重。登飯暮相向，競說挽舟功。
雲開山曉色，風靜鳥啼音。物意含春意，淵深似道深。
滯雨蒼山夜，停燈伴獨愁。詰朝明鏡裏，華鬢先秋。
雲房遷雨榻，枕席籍盆甖。似向東林宿，蓮花滴漏聲。
霽曉憑高處，凉風吹我襟。海天堪倚杵，嶺樹小如簪。
始見椒花綠，又驚椒實紅。客心正欝欝，作底對秋風。
澗壑浮白雲，俯瞰低於馬。雲開見青松，又在澗壑下。
沙遠名乾海，坡高號望城。海曾無滴水，城亦是虛名。
路學盤蛇上，人緣磨蟻旋。深於小有洞，陰過大漫天。
濯足倒流水，回頭相見坡。馬嘶人又倦，落景在烟蘿。
虎穴猶能入，猿梯亦可臨。把關苗子面，開店主人心。
哨名一碗水，坡號半邊山。疲人倚石磴，渴馬飲氷湍。
蘋末清風起，凉生近水樓。盈盈樓上女，齊唱楚江秋。
鼎鼎百年內，一別一回老。欲知萬里情，坐對青燈曉。
蘭為君子佩，植根不當門。幽谷發遠馥，九畹詠王孫。
蘭為美人採，蘋藻掩芳洁。沐浴助精禋，豈為薌澤設。
蘭為仙姬名，升雲女几山。玄景入天上，名字留人間。
蘭為王者香，欝鬯薦清廟。猗猗有遺音，併入瑤琴調。
馬上風塵倦，登舟似到家。雨晴凉意足，含笑對江花。
畫堂燈已滅，彈指向誰說。去住本尋常，春風掃殘雪。
曠野惟看樹，高城不見人。新梅臨水發，照影為誰春。
無柰旅懷多，村酤引睡魔。醒醒不成寐，楓葉助吟哦。
童子報仙翁，白石羹初熟。坐客不須嘗，歸家牚破腹。
霜華重于雪，星光明似月。喔喔荒鷄鳴，蕭蕭征燛發。
遙岑昨夜別，獨樹今朝迎。高嶢連榻處，清話到三更。
投暝宿前灣，占風夜未闌。月沉鴻鴈渚，雲起鯉魚山。
熒熒沙市燈，紞紞黃潭鼓。悠悠隱後帆，遙遙認前渚。
水落沙漵寬，鴈聲驚早寒。舟子夜不寐，北風吹雀竿。
飛雨花前疾，鳴骹風外聞。當塲誰破敵，王粲始從軍。
柳市村村接，松燈點點明。家家傾蟻酒，夜夜鱠魚羹。
月遊渾似晝，水泛不知寒。星罶驚魚躍，雙枝起鶴盤。
夜沽東橋酒，醉聽童歌。羈人不作樂，其如鄉思何。
中洲砍采芳，曲渚艤歸艎。風起春江晚，飛花點石梁。
可憐鐵鸚武，常鳴五更前。愁人抱瞑臥，聲聲到耳邊。
遙望瀑布泉，徙倚雙杉樹。繫馬幾度遊，徘徊不能去。
雙樹依山曲，青蓮有廢臺。遊人不肯入，卻似剡溪回。
海蕋燒空豔，山篁拂座凉。胡僧書跡在，指點古雲房。
凈域無塵雜，風花落漸多。空門元不閉，屐齒未曾過。
曲徑餘榛路，穹碑剝蘚痕。空廊僧不住，鄰媼為開門。
千仞崇山頂，清泉何處分。涓涓石澗底，一脉下青雲。
橫枕山窓裏，月明林影動。禪心烱不眠，寧有巴山夢。
博望南行路，昆池杳若天。自憐遷播客，一住巳三年。
看碑籍草茵，倚杖忽移辰。絕或驚文藻，飄零愧古人。
隱隱村圍寺，亭亭竹繞門。還期長夏日，坐嘯辟彊園。
海眼藏雙樹，峯頭壓百尋。靈鈞遊未遠，不見石為林。
空宇三禪寂，荒林七聖迷。閑來丘壑興，那復問東西。
絕頂愁飛鳥，丹霞隱林抄。孤僧早閉門，熒熒佛燈小。
松箐一何深，細路縈百折。行人歇松陰，羸馬飡松葉。
帝子瀟湘渚，乘彎嫋嫋邊。可憐江上竹，猶帶古時烟。
何遜重泉別，范雲清淚多。他年淮隱處，腸斷八公歌。
章句傳燕國，風流有薛君。千年濠上意，寂寂向誰云。
東京崔子玉，臥病隔清漳。天上青藜燭，何人白玉堂。
張公滄海客，大雅起滇雲。未許乘槎去，蛟龍射斗文。
碧雲停日暮，華月照芳池。夢回歌玉樹，病渴憶瓊枝。
近有錢塘信，斯人亦可傷。更憐新特在，猶喚舊江郎。
一悵遼東鶴，千年竟不歸。夢魂迴永夜，相見是邪非。
一疾緣醫誤，孤蹤住世慵。淚痕添沫水，名字見峩峯。
今日花前飲，祁園是習池。山翁不茗艼，爭柰葛強兒。
自笑嵇康懶，雲林絕舊交。寧知千里翮，肯問一枝巢。
幽蘭深谷底，感此歲芳徂。欲問丹砂訣，吾非勾漏徒。
漢上題襟句，梁朝水部才。錦書何處至，羅戶為君開。
獺膽杯分綠，猩唇脂印紅。雙歌連理曲，並醉合歡叢。
南壩迎郎來，西壩送郎去。回身掩空閨，月明天未曙。
滇湖湛空碧，光景涵太虛。主人湖上家，結舫水中居。
湖亹通九淵，湖鏡涵萬象。陰火宵有無，波塵時下上。
留連非魚鳥，溯洄豈蒹葭。明月浴灝露，青雲汲流霞。
搖筆泳漣漪，蟠胷生沆薤。因之滄浪吟，湖亭記余邁。
朝向城中來，夕向城中去。獨夜一微吟，攀留桂之樹。
紫翠隱丹房，仙人在上方。欲往疑無路，白雲封點蒼。
香閣影波心，叢雲萬木深。月明清梵夜，遙應海潮音。
蠻村藏古剎，窣堵粉如雲。寺殘僧少，鳴螺寂不聞。
一龕如燕凹，中有貂璫塚。石麟臥青蕪，烟交春茸茸。
忍草迷香徑，空餘屋數間。香鑪烟不起，苔蝕鷓鴣班。
松菴饒古松，露鬣交雲尾。蘿徑少人行，日暮嘯山鬼。
東林金馬寺，南亭金馬關。往來皆馬客，試問誰者賢。
詩人張禺山，喜用白龍字。何事獨無詩，留題白龍寺。
覺路花非染，靈山草亦香。虛空即此境，何處覓空王。
古地新蘭若，標峯冠彩霞。碧波臨萬頃，指點見星槎。
翠巖隱玄龕，苔徑無鳥跡。不見煮茶烟，那知有禪客。
北陸凝陰盡，千門淑氣新。年年金殿裏，寶字貼宜春。
酌罷瀟灘酒，登樓日日心。是誰過剡棹，想殺月華臨。
蕭蕭驚落木，颯颯響秋風。無數閨人恨，凝眸數過鴻。
芳草連天碧，蒼煙滿眼飛。離心正斷絕，獨宿倩誰知。
寂寞之淳音，其爲樂至深。應嫌鼓腹者，獨自撫弦琴。
雪焰飄飄舞，梅魂默默催。一心隨斗柄，特地望春回。
极目青郊外，烟霾布正浓。中原方逐鹿，博浪踵相踪。
清润端阳节，茅檐插艾新。分尝初刈麦，惭荷对农民。
晨兴才启户，艾叶拂人头。知是中天近，邻居为我留。
瞢腾偎扁枕，浑不辨朝暮。反顾欲语谁，方知人已去。
傑閣入風雲，分明是得君。湖山盡行樂，愁殺岳將軍。
孤石撐雲起，萬山龍虎踞。天地一浮杯，自來還自去。
卷却銀河水，青山應更清。等閑評陸羽，來此讀茶經。
仙女乘鸞去，瑤臺風霧濃。空餘石池水，清淺落芙蓉。
樓臺餘返照，松栝起秋陰。欲就云門宿，前溪一水深。
三三復兩兩，共償豐湖約。誰云無管絃，魚鳥皆成樂。
問舟湖水央，一棹閑波上。水藻間汀蘭，浮光時蕩漾。
蔓菱翻翠浪，菡萏含西照。酒令嚴鄉音，屢犯還屢笑。
偶爾入名園，層峰環竹樹。莫問是誰家，湖山最深處。
防危新徑闢，鑿石亂灘平。難妄仁者意，千載誦西亭。
水石成芳島，雲林藹暮晴。波光涵萬景，不必問蓬瀛。
賈上時貿易，農稼亦已穡。士者竟奚爲，漫爾度朝夕。
何處一橋橫，曲徑生苔蘚。橋上白雲間，橋下流水遠。
清者未必罄，罄者未必清。誰是清罄者，清罄自有情。
因居客舍大，百感动心间。两鬓生白发，难明长夜天。
禹域多飛將，蝸廬剩逸民。夜邀潭底影，玄酒頌皇仁。
煙水尋常事，荒村一釣徒。深宵沉醉起，無處覓菰蒲。
脫帽懷鉛出，先生蓋代窮。頭顱行萬里，失計造兒童。
回首三巴曲，平生萬里橋。衣冠無頼客，花月可憐宵。
只雞膠牙糖，典衣供瓣香。家中無長物，豈獨少黃羊。
寂寞新文苑，平安舊戰場。兩間餘一卒，荷戟獨彷徨。
毛羽照青春，銜泥不厭頻。畫梁高處好，誰是捲簾人。
一段孤山景，移來掌握中。平生冰玉操，不與百花同。
細剪銀河水，并刀不露痕。南枝春意早，別是一乾坤。
奉使恩非薄，香河路不遙。如何離別後，情緒便蕭條。
溪上孤舟月，詩懷分外多。幾年塵土夢，今夜總消磨。
閣因梅僻靜，梅爲閣精神。影落羅浮月，香分庾嶺春。
白鶴歸華表，蒼苔沒古碑。橋前嗚咽水，猶恨祿山兒。
古寺螺山上，登臨恨未能。臨風閑駐馬，看破白雲層。
雲連關上山，草暗山前路。擾擾防邊人，何時罷征戍。
宗元敦友義，願以柳易播。古來勢利交，徒爲青史涴。
雲漢星初落，扶桑日未紅。介山青滿眼，相迓出城東。
天宇淨無雲，一鈎初月新。清光偏有意，先照遠遊人。
大地春如海，男儿国是家。龙灯花鼓夜，长剑走天涯。
世道日悠悠，頹波不可收。何人挺孤柱，千古矻中流。
一犂煙雨昏，四野春雲濕。村前布穀聲，牛背寒鴉立。
斷厓暗芳草，滑石多莓苔。夕陽爭渡客，何不早歸來。
昨夜洞庭月，今宵汉口风。明朝何处去豪唱大江东
浮雲本無根，觸石成遛逗。題詩掃石鐫，無用拂紅袖。
明月照秋霜，今朝还故乡留得头颅在，雄心誓不降。
潭水靜如練，野雲低不飛。釣船風雪滿，薄暮得魚歸。
漢文方有道，痛哭豈狂迷。世事宜先慮，無令後噬臍。
賢才遭廢斥，天意竟如何。萬里長沙外，邇來人更多。
失纜危灘上，停橈淺水濱。紛紛向前者，都是後來人。
湘口逢重五，淒然弔汨羅。忠魂無處問，風雨撼江波。
全郡人才盛，先生實有功。十年遺化雨，千里變儒風。
逢人詢往事，四紀未能忘。一掬傷心淚，無由到渭陽。
今岁花开盛，宜栽白玉盆。只缘秋色淡，无处觅霜痕。
野竹尽丛生，未有干霄意。却望凌云山，山山减苍翠。
弱枝依短砌，细蕊不禁秋。芭蕉舒叶大，同向雨中愁。
大悟不存师，神通未是奇。菩提非有树，般若本无知。
驻世愧仙才，林居被鸟猜。扁舟终远去，风雨不须回。
高柳蝉声断，墙阴鼠斗哗。露蛩犹自可，最苦是鸣蛙。
昨梦风生壑，今疑雪有声。非声复非色，是汝眼初明。
才闻一路哭，有听满城讴。唯有檐前雨，声声不断愁。
张拙一切有，径山一切无。道无何不许，只为有妻孥。
大千如在掌，安坐受供养。无为无事人，恐堕非非想。
百丈食必作，沩山饥便餐。许他真佛子，不肯戴儒冠。
海滨有渴汉，丰岁有饥人。人道岂不迩，天道孰为亲
螳螂缘蜩枝，黄雀伺其后。少年挟弹来，四物同机彀。
安土方能爱，危民易习非。先王尊礼乐，今日重权威。
胡姬习冶容，胡儿重钱刀。胡风被中夏，举国称贤豪。
何日见心源，方知鸟出樊。向来无受用，只是逐名言。
託身螟兩睫，卜都牛一毛。奔馳萬里外，終不出秋毫。
秋月一潭空，鸿飞不见踪。草庵非久住，消得四山风。
法身胡不在，天载本无声。言语所不到，有耳难为听。
明眼无遮障，隔垣洞人腹。水母总随虾，只为元无目。
堪笑维摩诘，徒言众生病。惜哉扬子云，清静作符命。
裁箋雲織錦，貯墨筆含煙。兩眼天花落，九重雨露鮮。
黃嶺高朝擁，三峰玉削成。也知清淑氣，毓秀在賢英。
洞外野泉鳴，終古無人到。五色吐仙雲，四面圍丹竃。
酒涌大江流，人登太白楼。诗歌光万丈，今古各千秋。
天上一轮月，亭前双桂花。香风随我去，一路到长沙。
国庆逢秋节，芙蓉映桂花。灯红歌不歇，明月照长沙。
深院無人來，日長疏應接。窗外冷斜陽，蕭蕭聞落葉。
山水三池郡，平湖塢可園。要成真吏隠，故作小桃源。
二水清渾合，三山錦繡張。迹沉簿書冗，身在水雲鄉。
蘆深可藏人，下有扁舟泊。正似洞庭風，日莫孤帆落。
長薄消晨煙，返照啼幽鳥。飄然過片雲，寒山青了了。
采桑南陌去，共歡桑下嬉。歸來理機素，成匹待何時。
黃鳥雙雙飛，園林春意早。歡愛緋桃花，儂愛菤葹草。
團團合歡扇，搖動生薰風。輾轉羅幃裏，時復障顏容。
乘涼登水榭，見那採蓮船。石闕映芙蓉，含悲誰復憐。
猛風吹梧桐，玉露墜金井。蹋歌人不聞，明月照雙影。
門前霜楓樹，灑淚積成許。蛛網罥黃蘖，腹中苦思汝。
白雪滿庭戶，朱火耀窗牖。清歌侑蘭觴，郎笑攬儂手。
枯木噪寒雀，開門歡正來。炭爐火未冷，思心欲成灰。
揚舲向荊楚，渺渺煙波濤。河橋揮手後，酒醒明月高。
蕭颯天南鬢，羈留冀北身。憑將向陽意，一為問花神。
風雨送深秋，千山木葉流。黃花猶自豔，知為故人留。
兩三啁哳雀，飛飛自容與。天地無網羅，郊原熟禾黍。
大崗發靈源，綠潭何迤邐。松濤翻翠寒，秀色亙千里。
煙樹橫一抹，微茫混天色。林疏見夜燈，點點訝奎壁。
丹桂孤巍巍，移根自蟾穴。空翠從風來，萬古香不滅。
天衢在丹霄，紫峒相與通。常有五色雲，飛繞蓬萊宮。
商歌聞飯牛，長夜嗟未旦。東岡忽搖白，織烏動層漢。
寒潮擁西岸，漁艇互相呼。答歌不知夜，皓月生菰蒲。
徙倚村頭望，翠竹干雲霄。欲截鳳凰管，憑誰叶虞韶。
岡背何所有，歷歷青松樹。颯颯悲風來，恍恍神靈雨。
清陰滿窗戶，幽人澹無語。翠影交龍蛇，白日驚風雨。
大地陽初復，寒江雪獨深。古崖空老樹，漁艇忽拏音。
饮露餐明霞，青莲十丈花。海门潮起落，万古卫中华。
北雁飛南天，蒹葭霜月圓。美人千里隔，深夜一燈懸。
喜遇秦丞相，悲逢漢大夫。不知當磔日，猶記太倉無。
月出群犬嗥，月入群犬靜。幽人耿不眠，翛然發孤詠。
月淡萬籟寂，更寒百蛩語。道人據槁梧，揮扇自驅暑。
南能無伎倆，妙境還誰履。拈花裂虛空，莫問如何是。
鳳鳥久不至，魯叟悲道窮。誰從雙井上，手自種梧桐。
大地龍正蟄，江山望禾黍。枝間聞女聲，蒼林自風雨。
蓬蒿恣浼鵲，羽翼何翹翹。何如舍之去，玉立當雲霄。
楚岸卸輕帆，停舟曲江曲。日暮塞鴻歸，春水平橋綠。
遠水一抹碧，疏林幾樹紅。蒼茫吟不了，詩在夕陽中。
綺段堆青壁，點綴秋顔色。幾使曉來風，縱橫裁不得。
暮雲無意鎖，春草豈能關。何事棲霞客，從茲去不還。
原非人力建，造化琢磨成。一枕遊仙夢，蟾波白晝生。
劉阮辭世塵，桃花誰復主。無計殢春風，一夜零紅雨。
雲水最饒處，輪蹄無到時。夜蟾生佛面，春雪印僧眉。
石壁碎寒流，行人暮已愁。更傾風月耳，無水不生秋。
却隠他山霧，來眠此洞雲。區區麛鹿輩，戰栗敢子群。
漁翁方手網，漁子就青波。脫或吞舟過，看渠又若何。
瑰石怪而奇，古木禿而瘦。翛然着此君，天地得三秀。
罗袜玉阶前，东风杨柳烟。携锄何所事，双燕语便便。
冉冉汲江子，江流幾許深。亦知泥滓淺，不得到波心。
長綆疑驚濁，輕瓢謾撇新。不知坭閃履，貪看過船人。
物理窺開後，人情照破時。能將函谷塞，只用一丸泥。
物理窺開後，人情照破時。正如携寶劍，切玉過如泥。
物理窺開後，人情照破時。渴多逢美酒，病後遇良醫。
物理窺開後，人情照破時。能將一箇字，善解百年迷。
物理窺開後，人情照破時。情中明事體，理外見天機。
物理窺開後，人情照破時。可嗟兼可唾，堪鄙又堪嗤。
物理窺開後，人情照破前。止堪今執筆，不可使持權。
物理窺開後，人情照破時。欲知花爛漫，須是葉離披。
物理窺開後，人情照破時。有權能處置，更狡待何為。
一琴三尺劒，艤棹北溪濵。莫是玉溪子，迢迢訪故人。
我愛玉溪子，放舟玉溪上。蕭蕭蘆荻秋，明月恰相向。
濯足詠滄浪，江臯一草堂。秋清目力逺，天際客揚航。
青嶂連天迥，丹楓向日明。草橋人不渡，萬事一絲輕。
樱花红陌上，柳叶绿池边。燕子声声里，相思又一年。
帖帖江如鏡，遲遲舟漸移。都將山餞酒，不管雨催詩。
蒙茸鷓鴣啼，珠露滴秋曉。攬衣寄幽情，巖風吹料峭。
遲遲曉履移，欲去猶返顧。了了知心人，一笑隔煙霧。
涼生昨宵雨，缺月曉仍掛。不逢葛稚川，盡我今朝話。
曉露愛沾裳，夜遊還秉燭。飄然遺世情，高飛逐黃鵠。
青青巖畔草，點點珠露綴。來是去年人，巖風急吹袂。
五婆山下路，不見五婆遊。只有邊城水，常涵一鏡秋。
羅浮山下郡，樓閣枕滄溟。誰得閑中意，清風野吏亭。
南越第一寺，偶來心地真。却嫌橋下水，流去入紅塵。
雨網蛛絲斷，風枝鳥夢摇。詩家零落景，采拾合如樵。
大夫既授玦，捐之湘江中。彼波到此潭，寂寂睡蛟龍。
佳人諒誠素，鳴佩若可取。王孫忘情事，不學鄭交甫。
驢技已過目，戎衣方駭心。文章端自誤，痛悔空在今。
名大不忍殺，罪大不以赦。荔子紅滿山，身落鄉人社。
鷓鴣不入饌，松柏有常心。歸來應未老，但道古猶今。
君有非常罪，幸此非常赦。收身黑水西，重入白蓮社。
世人不我與，自契黄龍心。竟復何遠近，一瞬萬古今。
負罪臣宗元，移書數問赦。僅如鴈往來，羨君還里社。
景淡花初落，寒生海上潮。門前歸北路，微雨柳垂條。
朝元高閣迥，秋毫無隠情。浮雲忽以蔽，不見漁陽城。
幾歲不出門，一朝事遠遊。長安初豈遠，孤客難淹留。
菡蓞露不遲，蒹葭霜豈晚。我生寜免愁，别離無近遠。
敝廬無良辰，荒田多荒歲。貧賤重離别，君乎休富貴。
公子與王孫，何須更問耕。春心爲花雨，梅杏尚難平。
嶔岑何處峯，來伴蕭疏竹。悠然方丈間，寄此千里目。
南蕩不可度，北渚風浪生。向來狐兔迹，已復蛟鼉鳴。
莫愛西湖好，涓涓去不迴。無情是江水，猶解及時來。
過雨作秋清，歸雲放月明。入簾搖竹影，塞耳落洪聲。
斫水水可斷，續弦弦可完。如何鄭公客，不作百年看。
摩诘曾言道阴晴众壑殊。我来都是雨，绝顶试相呼。
已是登臨晚，長須愛惜春。終當捐世事，來作卧雲人。
一舸西風緊，春波瑟瑟寒。蝦蟆滿身翠，萬古與人看。
只道潮聲落，潮來復有聲。何當機事息，暫遣海門平。
等閒移作塞，鄭重喝成盧。莫看文懷瘦，胸吞幾寄奴。
西軍嚴駕後，北府捷書前。勝負豈人與，兩公天已全。
吳以讓長國，讓亡吳亦隨。屬鏤天討賊，魚劍禍階誰。
綠野池新鑿，平泉墅又開。迺知造凉殿，諫者不能回。
湖水碧無盡，輕雲生暮岑。飛鴻拂摟過，為語此時心。
昇天雖可喜，削地已堪哀。早知守厠去，何須拔宅來。
兩國爭衡際，諸君袖手觀。羣然著珠履，誰肯捧銅盤。
天公亦戲人，奇幻驚倐忽。朝来簷霤間，一一綴明月。
晚風掃連氛，客被憎夜峭。明朝赴看燭，更把崑山照。
高堂連夜賞，蛾眉映珠櫳。誰憐閉門客，衣穿履亦空。
黑雲埋日車，厚雪鎮坤軸。行路勿匆匆，包藏恐深谷。
忽驚陋巷間，踏作瓊瑤迹。坐聞郢中歌，妙句壓元白。
春雷忽隱隱，春雪復紛紛。農夫戒及澤，荷鍤已成雲。
撒鹽乍可擬，刻楮竟難成。妍詞覻天巧，應復召鄒生。
盈尺兆嘉祥，三登賀時泰。我雖無寸田，一飯猶足賴。
前輩不可見，古道邈難尋。何時赤松子，相與歸山陰。
折腰爲五斗，我已愧淵明。共赴東林約，悵然懷友生。
虛齋篆爐烟，兀然得禅寂。雖有錦繡腸，畫餅安可食。
亭亭澗底松，幹凌雪霜孤。既無鸞鳳翔，鳥雀来喧呼。
一世競榮利，紛若空中花。蚤作田園計，人生會有涯。
身遊闤闠間，心在孤雲杪。譬如登太山，頗覺天下小。
外慕亦無已，反身良有餘。乘流如可遊，韞匵豈藏諸。
聖德覆天下，歡然萬物春。北窗微笑傲，似是羲皇人。
大雅久不作，淳風日澆漓。挽回既狂瀾，此道非公誰。
三賦成會稽，四集始東楚。一洗凡馬空，斯文有宗主。
對策婉而切，奏疏忠且純。風行水自波，至哉天下文。
退之在元和，昌言主文字。揚鑣踵芳塵，公乎得無意。
作詩必坡老，作文必歐公。欲知鳴道心，端與二公同。
直道蓋中朝，雄名橫六合。吾道其非邪，胡爲未舟楫。
三讓始循牆，一麾嘗屢把。夔門德政碑，深鑱仍大寫。
不見我公久，摇摇動心旌。敢以一瓣香，爲公罄精誠。
蘇公亦有言，公合把旌旄。庶使湛輩名，亦與峴山高。
初日宜征轡，輕寒怯裌衣。蟹黄經雨潤，鴨綠得春肥。
併與杞同賦，舊嘗聞雪堂。先生澹無欲，亦復愛清香。
幽圃知何處，青山東復東。芙蓉黄玉蘂，還與海榴同。
未用他山錯，寧須泗水浮。衝風時激浪，清韻亂鳴球。
只爲貪赬鯉，還應愛碧流。風來花落餌，雲破月沈鉤。
小徑三秋好，西風百本黄。但令頻泛酒，日日是重陽。
細染麴塵英，稀著鵝黄蘂。雖無蠟梅香，風味絕相似。
風勁木初落，霜輕花更幽。晴香山苦馬，冷豔水牽牛。
宗周危可憫，萇叔死非難。臣血三年碧，臣心一寸丹。
春去無多日，勤來把酒巵。殘花聊點綴，猶勝對空枝。
盛氣劘騷壘，長歌歷杜藩。二南四字始，萬古一解難。
金莖餘孤標，青女滿殺氣。隨地堪百畦，流芳亦千歲。
寒更洞書幌，几上明素絃。滿意宇宙曙，霏霏正漫天。
松下無喝道，言樹聊蠲憂。誰知赤籐杖，獨倚萬古愁。
夕陰帶野秀，秋氣生亭皋。老鶴未歸來，寥天惜羽毛。
杳杳樵人蹤，石路蹇且縵。木末早涼生，微陰動荒澗。
小橋隔修碕，藹藹松林長。但見白雲外，高峯明夕陽。
城市類山谷，斜陽挂林麓。風吹午夢痕，灑然抱修竹。
神交在師友，要眇不可尋。脫然忘形骸，醉鄉深復深。
傳呼尤赫赫，變滅忽休休。鴻筆銘勳績，蟬冠斂髑髏。
雞絮交懽遠，琵琶寄恨深。早知胡地冷，永巷亦甘心。
朝借仙巖遊，暮借仙巖宿。一洐流不窮，長年看不足。
已報行營入，猶夸僣壘堅。何曾陵谷變，但見市朝遷。
赤帝當垂令，餘威烈暴秦。若無大圓鏡，熱殺世間人。
白雪通身潔，丹砂傅頂紅。贈余有深意，誌義與閑通。
山花有空相，江月多清暉。野意寫不盡，微吟浩忘歸。
山川殊壯麗，井邑亦繁雄。獨有羊城廟，蕭然瓦礫中。
寂寞蓬蒿者，誰能載酒過。眼看花落盡，蝶夢繞烟蘿。
烟燻野狐怪，雨熄畢方譌。惟有三彭黠，深藏不畏儺。
月色射西壁，林烏棲不定。窗間人獨眠，葉滿青苔徑。
陟淺猶須杖，誰云佛有神。乃知杯渡者，祇是熱瞞人。
偃蹇復何為，把經倚庭樹。忽驚山鳥喧，登樓看秋雨。
如何落塵網，歲歲感秋風。偶共息心侶，徘徊一壑中。
竹徑通松塢，幽人自往還。焚香寂無語，落葉滿空山。
薦蕭嘉樹林，霜來還結果。每避山猿窺，時向窗前墮。
朝朝出陽谷，夜夜入虞淵。且看烏輪轉，休論蟻磨旋日。
忽憶還家時，俯仰空成昨。有酒當共持，黃華開且落。
雲端發清磬，松裏耿疏燈。欲識心中事，還應出世僧。
步屧越臺上，誅茆越臺下。越王復何在，松風自瀟灑。
浪遊不得意，豈似羅浮好。君乎能相從，荷鋤種朱草。
風枝翻夜鵲，露井響秋蟲。安知灌園者，不與漢陰同。
瑤琴不復理，空餘山水情。棄置石床上，風來時一鳴。
人間復何世，風雪早寒天。滿地江湖晚，蒼茫獨釣船。
醫書攻百病，惟有老難醫。霧眼朱成碧，霜顛涅不緇。
遙天擘雲絮，終朝息塵慮。山頭凍殺雀，夢魂自來去。
時豐公事少，筆硯任橫斜。環郭江山秀，人情等物華。
戰士不解甲，於今四十年。尖量太倉粟，爛鑄水衡錢。
九雨當一晴，燥濕未應革。那知平疇間，已作龜兆坼。
一冤旱三年，此理乃無欺。乖和自相召，天意容何私。
文移急征輸，追逮及圭撮。安得語里胥，反手逐旱魃。
豪家低昂心，常對時虧盈。卓氏一窖粟，殺人眂長平。
白粲十萬艘，日夜隨東流。常平貫雖朽，還作蘇民不。
饑民日嗸嗸，洶洶潰堤水。痛決未可知，無易此一蟻。
羸然一老翁，一病一傷和。寒暑不可測，奈此根本何。
天時不可齊，天心不可違。君子能知天，手轉豐凶機。
德意徧巖谷，純心對雲天。辦此一爇香，從公作豐年。
貓頭爭立玉，黄雀剩披綿。橘子生猶綠，江南十月天。
漏恩餘草木，苛斂察箕頭。猶有形骸礙，誰爲根本憂。
濃淡雲山色，抑揚風水聲。體中有佳處，不是喜雙清。
曉日開屏障，籃輿行畫圖。融融萬物表，此處是規模。
霜螯百鎰重，人世一身多。我意已淒慘，如君風味何。
地熟桑麻易，村深氣象醇。此行真不惡，今日似陽春。
五百逋逃士，劉郎不放心。教醒阿羅漢，飛空無處尋。
問訊班春守，牢辭餽歲人。翁年十分老，時事一番新。
伯益許由事，高風不可尋。空餘一片月，分照讓王心。
飲馬長城窟，陰山雪尚攢。牧羊人未返，風落節旄寒。
魏晉漫相禪，桃花仍故顏。遺民數行淚，隨浪到人間。
春暉開繡戶，日日理殘機。機中千萬縷，織作雲錦衣。
被髮佯狂意，登高暫鼓胡。傷心嵇叔夜，賫志殉當塗。
莫以夏日長，光陰何迅速。春蠶容易老，即看繭成熟。
木葉已蕭瑟，靈均去國年。芳馨化蕭艾，搖落大招篇。
金風忽報秋，銀河急暝流。擣衣聲正苦，為寄隴西頭。
村獠席地睡，咍喚不知。老夫將北面，渠莫是希夷。
嚴冬百卉摧，紛紛雪飄墜。妾意比貞松，凌寒正蒼翠。
古有輕生士，今無起死醫。可憐茂陵渴，猶畫遠山眉。
橘裏爭棋叟，壺中賣藥公。蘇柑肥似瓠，盛不得樗翁。
相送情何極，長亭更短亭。分湖望不見，帆影落空暝。
共餐鱸一箸，各飲酒三升。客去主人睡，明朝醉未興。
孟夏滔滔逝，江潭草木深。自憐憂國淚，不是屈原心。
從容吏隱間，游戲僧俗裏。孤月浪中翻，吾心正如此。
偪仄何偪仄，官居塵土中。高城與隔盡，惟有一溪風。
長身一庭中，勁氣九霄上。思公立朝時，澟澟不可向。
策登董相科，賦作長卿語。劉牢出外甥，愧我不如古。
老柏蜀人愛，甘棠召南思。領客清樾下，作詩詠歌之。
元祐幾閱歳，諸公一無遺。吾舅典型在，神明力扶持。
柏葉松其身，在時公手植。雜樹誰所栽，一錢初不直。
高標何許看，小閣有時上。烈風知人懷，柯葉盡西向。
孔父昔所遊，父老不能語。文章翠珉上，如此樹高古。
寂寞西州路，淒凉渭陽思。敢不酷似舅，蒼官實臨之。
大廈要直木，郢斤棄如遺。一朝諫省上，王魏不支持。
華屋落山丘，悲歌詠曹植。故有主林神，百年依正直。
花覆春風殿，爐薫上紫清。舊時香案吏，趺坐對煙明。
不屬蔚宗傳，又非知見薰。從來香一瓣，只許自聞聞。
擬去竹塢間，煎茶炷新料。從容二士談，領會一語妙。
老柏參深水，封題遠寄將。發奩知長者，閉閤自調香。
凍合千門閉，傳呼一市驚。豈無僵卧者，輦轂未知名。
露草有生意，風花含靜姿。曉庭人不見，獨立看多時。
樓高見日晚，雨後得秋多。隨遇寄心賞，憑誰笑坎坷。
張泰今安在，荒基尚可尋。當時頌功石，化作擣衣砧。
曉霧輕綃捲，嵐光抹黛新。蕭條數家聚，三兩趁墟人。
背冷來趨暖，雖微善自謀。如何纔得意，飛去不回頭。
縴路泥尤滑，柴門掃不開。子猷返棹後，不見有船來。
極目無邊際，惟天與水連。煙中帆幾點，若箇是君船。
寄聲謝軒帝，不必奏鈞天。一碧九萬里，橫吹鐵笛眠。
估客繫征纜，漁家收釣筒。何妨千嶂黑，猶作半江紅。
楚澤秋聲早，湘山暮色遥。偏來短篷上，終夜滴蕭蕭。
小家三兩戶，荒巘萬千重。有月犬時吠，無人泉自舂。
事或難遥度，人殊未易知。誰云卧龍死，復有一姜維。
昔仕年傷早，今歸計恨遲。頼存南嶽草，可答北山移。
塋今變耕地，禁絕春秋祭。鋤麥近清明，家人來忍淚。
食指清晨動，饞涎異味來。高情分石芥，辣性似徂徠。
士固不可辱，人殊未易知。元來座上客，不及簀中尸。
策杖凌晨出，携筐薄暮歸。未知故山荔，何似首陽薇。
安宅曠弗居，浪自分彼己。儻由恕門歸，天下一人耳。
此道固非淺，聖門兩三人。佳名長在眼，無實勿爲賓。
一心貫羣倫，乃是吾祖事。耳孫不繩武，愧子兩大字。
視後而著鞭，書此以自儆。一言行終身，要處君已領。
杞辱中丞世，歆臣二姓廷。如何出腹子，反不以螟蛉。
瀕江多海物，比屋盡閩人。四野方多壘，三間欲卜鄰。
假使富埒國，何如貧在家。尚存儂漢札，寧奪我齊瓜。
圓眼珠單顆，方穿玉一漥。寶如雙白璧，草了十黄麻。
幽明雖異趣，追遠豈殊哉。隠隠聞簫鼓，神君尚冢回。
姝麗如同産，朱鉛各異施。吾方參素女，渠自比。
暮春春已晚，不見子規飛。莫是無歸處，山禽不勸歸。
嵩陽不得到，華頂可徘徊。當知吾性分，自有一天台。
元豐陳汀州，見謂黄太史。年登境無蝗，政恐不相似。
蒼玉門徑濶，白雲庭院深。鄞江一丈水，清可照人心。
非有干時策，聊爲避地圖。昔人補勾漏，老子管仙湖。
村老詩顛者，顛年八十年。後生被傳染，引得廣師顛。
問訊南溪水，韓張泛幾迴。侍郎何處在，司業有孫來。
拔丁而去矣，袖瓦似要之。誰道州人薄，君行有綵旗。
別兄今幾時，邦人指難弟。莫誦海沂康，兩馮如魯衛。
公材如武庫，劍槊方森森。亦復擅風流，坐繼正始音。
詩成嘯諾餘，謀出壺觴暇。却整進賢冠，麒麟要圖畫。
公家西州烈，武事冠方冊。祖孫世有人，要足門三戟。
平生功名心，不肯事酣宴。向來話淮南，山川眼中見。
楚國尚勇力，秉羽而甘寢。雖無倒載名，勝飲懷安鴆。
疆事須長算，朝家得實能。坐來酬萬務，心地自虛凝。
復旦風雲合，丹心日月明。江神迴朗照，霽色向來清。
壺矢新油幕，春蕪舊戰場。候亭閒夜柝，歸袖著天香。
三間參佐廨，昔也處先公。矮屋兒無歎，翁生矮屋中。
津吏難繩束，灘船易覆翻。能除一方害，不忝二劉孫。
君去潯陽地，艱難又獨回。任他風浪急，聊共舉瓊杯。
不但烹三庶，東宮亦屢危。元來玉環子，別有錦綳兒。
一州兩遷客，無地頓奇材。方送端明去，還迎博士來。
隠衣先自著，舂具亦同操。不但鴻高節，鴻妻節更高。
蜀女羞施粉，輕裝愛淡紅。抹塗尚年少，膏沐爲誰容。
不求玉杵杵，不要水銀銀。但祝未來世，長爲無病人。
霸圖寧與己，顰蹙拜新歡。攙學楚腰舞，欲言良亦難。
自傷臨郡淺，有愧在民深。稽首文公廟，由唐直至今。
但見籃輿出，安知酒榼空。老僧翻折本，收不得陶公。
犬吠雞鳴者，皆爲席上珍。如何彈鋏客，亦有竊弓人。
自幼耽章句，年高竟未工。自稱豁達老，人號囁嚅翁。
大面窈深處，神仙碧玉壺。孫郎妙心眼，催作後山圖。
神都旬浹住，大面欠窮探。未盡山中趣，重來賦蔚藍。
羅家隔香積，天國近花坪。何日同搜覽，題詩索載賡。
名山遍宇宙，歷歷紀輿圖。安得身雲水，孤筇自給扶。
寂歷少林壁，酸寒飯顆山。相逢如有舊，示我亦無還。
往事驚心折，三年撚指間。西州門外淚，華屋遽青山。
唐人舊吟處，古殿晝多陰。欲去有餘戀，片雲飛碧岑。
馬瘏僕亦倦，得休苦無多。剝啄復剝啄，奈此分陰何。
薰風鎖重棘，襆被去何勇。私我幾日閒，此意千金重。
晴檐蔭虛白，夜燈耿閴寥。自憐聲吾伊，亦復如聞韶。
王事有期程，稱意不可再。寄言山中友，勿誤青衫愛。
初隠靈芝處，終逃小橘中。誰言秦法密，網不得商翁。
春風楊柳新，湖水凈無塵。桃李誰爭賞，長安多麗人。
夏雨洗湖田，夕陽蓮粲然。荷風誰領略，公子木蘭船。
秋月淡湖光，中洲桂子香。菊花誰展覽，仕女又紛忙。
冬雪壓亭臺，湖山玉琢裁。寒梅誰探索，林下美人來。
一念無塵雜，三更有夢回。同他石橋老，過水探寒梅。
一榻世緣輕，毋將事物縈。昔人言豈誤，慧自靜中生。
紫袍臨蜀殿，黄屋建梁臺。異世爲鵑去，前身作蚓來。
陶翁書甲子，楚客紀庚寅。村叟無臺歷，梅開認小春。
觜利鋒鋩毒，形微膽智麤。延緣司諫領，遊戲相君鬚。
稍出床敷上，忽逃衣縫中。說文真有理，字汝曰跳蟲。
劣知針粟大，出沒似通靈。不但能膏吻，元來善隠形。
簫能妻弄玉，琴可挑文君。吹徹寧哥笛，梅妃未必聞。
藜杖同僧扣，譍門野叟閑。放他猿摘果，莫把白雲關。
種種一何短，青青無復垂。可憐髡髦子，不見指冠時。
一片巴江月，移輝到庾梅。孤山春事早，疎影望東回。
庭下薔薇樹，花開玉雪毬。主人明日去，相對似含愁。
畏死仕新室，輕生謝季倫。細評投閣者，大愧墜樓人。
聞說萍鄉縣，家家有絹機。荒年絲價貴，未敢議寒衣。
青山當戶牖，雪後非吾有。爲問謝家池，綠波還在否。
曾味西窗稿，經年齒頰清。細評何物似，碧澗一盃羹。
寂寥誰作侶，耿耿一寒釭。薄暮西風急，呼童掩却窗。
恰見趨燕市，俄聞集兔園。雕籠馴養者，誰到翟公門。
曉起見晴雲，雲山逈不分。垂簾且云臥，猶得夢夫君。
清夜江橋別，歸舟失暝烟。那堪三月暮，獨對落花前。
簫鼓修雩祭，風雷起古湫。雖無豢龍氏，尚有斬蛟侯。
明月當空滿，遊人獨未歸。清歌振瑤席，坐客欲沾衣。
花發上林苑，風清太液池。列侯同錫宴，親記柏梁詩。
結社聊依郭，看經坐捲簾。時多山客至，定少水晶鹽。
微雨渡江關，橫琴坐雲海。山水如有情，鍾期復何在。
朝游湖水長，暮遊湖水香。今朝蘇學士，不讓汲淮陽。
古人重一物，可托千金交。雖云草木微，比德稱瓊瑤。
青山靜如霧，飛泉何處來。聲疑天外起，勢散作風雷。
大風連夜起，格格震筐樓。吹得凝塵散，緣何不散愁。
萬事干戈後，孤亭杳靄間。天留今日醉，人得片時閒。
大風連夜起，獵獵撼蕉林。吹破張張葉，焉能不碎心。
廣園臨碧沼，曲徑繞青扉。竹霧籠金勒，松風護錦衣。
大風連夜起，泛泛盪湖波。身世波間月，浮沈時幾多。
夜直金鑾月，朝眠玉塞雲。于今灞陵尉，莫訝李將軍。
大風連夜起，磔磔襲林巒。妻子同林鳥，巢傾奚所安。
枕石雲猶冷，看花日未斜。應疑金谷勝，不是石崇家。
大風連夜起，虎虎掠郊原。草木驚殘夢，時疑兵馬喧。
扶桑南海木，絳露滿花團。何必思姚魏，春風羨牡丹。
大風連夜起，斗室似扁舟。安得平吹去，飄然更遠遊。
大風連夜起，草閣欲鵬飛。盍展垂天翼，逍遙復北歸。
翠竹迎風舞，山童見客呼。如何清夜月，清興半分無。
新秋猶旅食，嘉蔬與芳鄰。一飯應須報，寧同按劍人。
尚紛擾，燭龍深伏藏。金鷄不能忍，騰出照扶桑。
至日陽回近，生辰傍汝居。君親原不負，天意竟何如。
高臥神偏適，無營夢轉稀。依稀時有夢，猶傍彩雲飛。
作字應隨興，臨池祇自寬。誰知真懶處，托意在毫端。
過客休題鳳，時人喜畫龍。乾坤知己在，安敢嘆孤蹤。
時節澆松近，人家擘紙歸。但知題墓好，不笑乞墦非。
生有縫舂諷，死無封禪書。不須求大手，吾自表幽墟。
此山泉石勝，還思日日登。那知三生前，不是住山僧。
祲掃青山峽，功高赤壁磯。只宜奉頭竄，莫待剖羓歸。
野水明孤嶂，平蕪燕子低。日斜人策馬，酒斾杏花西。
赤日臨山沼，荷花氣獨清。一亭蒲葦合，鸛鶴向人鳴。
尊酒貪迎月，人生醉後佳。夜來窗不掩，吹落一瓶花。
世事惟高枕，窻含萬壑秋。片雲飛廣漠，白鳥戀滄洲。
鳳駕回天仗，鴛班集露門。須臾趨魏闕，杲日正中暾。
籬落數竿竹，梅花春不孤。草堂人獨坐，風雪滿西湖。
山上採蘭花，山下採蒲葉。露濕青羅裙，良人不知妾。
石不漱石窦，铿旂下如乳。板屋有居人，终年听风雨。
何物傍春柳，交交東復西。班姬正愁思，莫向漢宫啼。
连日深山雪，春寒扑岩坞。石室不关门，风枝滴残雨。
朝辭委羽山，夕渡湘江水。欲落更迴翔，虞羅在深葦。
春水流何远，春云暖故饶。柳边双燕子，时触最长条。
結陣時南向，楚雲千萬重。相呼恐相失，日墮九疑峯。
涓涓石濑鸣，两两江鸳语。回溪无人来，桃花照春渚。
冥冥見逺心，向夕汀洲歇。葦花風露清，夢繞龍沙月。
白日有間意，往來湘水濱。非關愛梁藻，臘月滿江春。
郎住長干南，妾住長干北。醉騎白馬來，簾下初相識。
江上採紅芳，歸來與郎遇。一笑見心期，西園刺桐樹。
古木上參天，流雲下拂地。山亭人不來，老鶴自幽意。
山木秋風高，黄葉掃復墮。落日照柴荆，烹茶敲石火。
月出秋山空，素琴彈古曲。故人招不來，芳蘭為誰綠。
手持黄竹竿，獨釣煙江浦。夜來不醉歸，買蓑為秋雨。
慘澹風煙暮，滄江老杜蘅。所憂在逺道，君重妾身輕。
斜陽照短簷，獨鵲鳴疎柳。昨夜夢夫君，船迴九江口。
蒼松怪若虯，秋草高於鶴。倚杖獨無言，庭寒曉霜落。
珠箔曉光寒，楊花漫春雪。牀頭紫綺囊，中有同心結。
南風吹藕花，水殿思無賴。日暮一枰棋，妾輸白玉佩。
紈扇已涼秋，紅顔欲消歇。夜深下玉階，獨拜梧桐月。
凍雪滿空階，瑶宫但孤影。燭下裁吳綾，那知剪刀冷。
馬上誰家子，相逢灞水頭。片言合義氣，笑贈千金裘。
少婦試春衣，當罏出素手。五陵遊俠兒，下馬一呼酒。
簾外百花香，金杯照春色。對客罵奚奴，不添鸚鵡食。
琳宫逼太虚，石樹團清影。悵望白雲仙，日沉九芝嶺。
迤邐石壇西，扶笻任幽討。秋高天宇清，月照金光草。
仙老不知年，相逢問九轉。袖中出寶書，歴歴皆雲篆。
金節蕩天風，瓊巵對海月。會當驂白螭，飛向蓬萊闕。
策馬夷門道，高城帶暮雲。至今豪俠士，猶說信陵君。
呼童開玉樽，對此春庭月。故人期不來，雲外清鐘歇。
尉佗故秦吏，堪執酇侯鞭。箕踞問使者，吾方帝孰賢。
少日喜累句，暮年多短章。假令重盛壯，展拓不能長。
霜下石橋滑，蛩吟茅店清。夢廻殘月在，錯認是天明。
極浦晴雲澹，空林夕照低。菜花飛蛺蝶，春在石橋西。
落落風騷懷，無端易衰老。天涯又暮春，白髮對芳草。
涼月照青蘿，山亭坐深夕。放歌聊一杯，待我同懷客。
籬下黄金花，幽人時復采。滿天霜露寒，莫待秋容改。
昨日十分春，今朝幾聚塵。可憐傍輦者，有愧墜樓人。
柴扉閒永日，穉子汲寒泉。院靜鳥雙下，松涼人獨眠。
浩歌秋水邊，驚破白龍夢。明月落深潭，疑是龍珠動。
石峽迸流泉，琴聲自萬古。坐賞夜無人，空山月正午。
去嵗望雲心，東歸車馬疾。君今向故園，非復倚門日。
慈顔隔杳茫，西風益悲慟。白楊空有聲，不起九泉夢。
履霜思已深，對雪重悽惻。竹笋為誰生，寒林慘無色。
望望蒿里門，白雲最深處。泉聲咽不休，流下空山去。
元祐賦律古，熙寧經義新。請君忙改藝，詩好誤終身。
晩到崆峒山，石欄時獨倚。萬年空碧雲，不見廣成子。
名山多道流，誰是還丹客。東望金銀臺，海天萬里隔。
登城眺夕陽，慘澹羣山色。何許最關心，愁雲在西北。
無日不秋聲，新故愁相接。何當一夕風，盡彫千樹葉。
花盡忽飛來，豈待南風送。睡起笑相看，不知誰是夢。
雕欄花共倚，蜂蝶亦來多。一夕經風雨，雕欄護幾何。
鷙鳥逐天風，翻然窮海嶠。詎保羽毛全，清流試相照。
朝來羣雀鳴，飲啄在咫尺。謀生我太勞，萬里長為客。
亭館初同宴，煙蘿别一家。依依簷際雀，澹澹雨中花。
名園時共賦，物色兩平分。花潤不多雨，山青無定雲。
平生燭之武，况已雪髯翁。譽我猶時用，君言恐未公。
一洞沾秦俗，疑非太古民。盡將源裏事，報與世間人。
參寥燈一點，不審是誰傳。晚識綱書記，元來在汝邊。
胎髮落居後，屠蘇飲最先。眉間八十字，願汝過翁年。
白白樓外雲，蒼蒼石上樹。一杯仍復愁，卧聴西山雨。
久不聞烏鵲，朝來噪不休。殊鄉無喜事，應爲買歸舟。
鄴中三十秋，未識太行路。我來風雨多，無乃山靈妬。
顆顆苞甘液，年年飫老饕。絕勝九千歲，三度竊蟠桃。
地僻有長松，鶴閒非短翮。落落丈夫心，白頭幾人識。
西郭復東園，尋芳結伴少。何處不感懷，春風幾黄鳥。
春草青猶短，牽愁爾許長。天涯白首客，獨立幾斜陽。
朝亦登此樓，暮亦登此樓。白雲千里色，不是故山秋。
少年聞鴈聲，老年聞鴈聲。鄉心無老少，何處最關情。
寒蛩兼夜雨，併作枕邊愁。天涯有苦樂，兩地一般秋。
無風落葉遲，有風落葉疾。秋聲時有無，寜同郎在日。
曽參囘勝母，墨翟避朝歌。無限功名子，狼村日暮過。
阿郎久不歸，春夜曠蘭室。月在荼西，含情理瑶瑟。
夜色冷深宫，麗人眠復起。風生綠桂枝，月落銀塘水。
白白野雲暮，青青階草春。小亭閒日月，誰問著書人。
綺紈貴家子，旗鼓少年場。屢舞衆人醉，鮮粧一國狂。
揮鞭萬里長，葱嶺暮雲黃。聞說單于遁，明朝獵白狼。
前路中年恶，残杯暗泪销。隔城今夜雨，江树万山遥。
暂住依黄菊，重逢判白头。春明一杯酒，老尽汉宫秋。
江南萬玉妃，肌膚冰雪立。平生愛淡粧，不作胭脂溼。
金沙與同架，並蒂更連柯。紅白雖相宜，品藻當如何。
倚窗春睡覺，折玉滿手香。篸雲疑未穩，指點問檀郎。
何面與荀香，美丈夫可試。不學海棠花，只如妃子睡。
昨日落酒杯，引我卧醉鄉。對午猶未醒，支頤聽煮湯。
愛花莫看花，如饑貪畫餠。一笑大江橫，此句須參請。
摇落悲秋客，随风亦上台。如何千乘出，只为片云来。
阳台花一片，落尽楚宫春。西家空作赋，原是梦中人。
帝令工寫貌，相諷尹加笞。且賞折枝杏，休嘲有靨枝。
鳴夏，高秋響激空。翼雖映華冕，身自閉雕籠。
莊周言達理，吾以蝶爲優。無想亦無夢，有身長有愁。
晚喜貛郎學，前知杜宇聲。乃知常處士，不及邵先生。
錢子非仙者，种郎豈隠哉。先生閉門睡，弟子下山來。
吟共僧同社，居分鶴伴間。魂歸應太息，亭榭遍孤山。
曾箴王太尉，亦諷寇萊公。無端兩丞相，有愧一山翁。
築館如蕭史，專城似買臣。不知身是幻，錯認夢爲真。
異世猶相惎，同時必見攻。區區一枝筆，悔惜與文通。
浪說身如蝶，安能及蝶哉。穿花終日去，據槁霎時回。
偶然眠一覺，推枕起來驚。寂寞猶前日，榮華已隔生。
白兔秋毫綻，青蟲樹色并。興亡誰與弔，聊復快新晴。
濛濛接白雲，皎皎混清月。長歌古人句，山明望松雪。
半空紛下鶴，千尺矯遊龍。再歌古人句，晴雪落長松。
古人不可見，物色故依然。二麥何人種，忍凍及豐年。
無色庭前石，無聲石上琴。此時寂寞意，千載有知音。
凱風引柔蔓，時雨滋綠苔。寂寞無一事，空壑生悲哀。
晨霞冠山椒，夕虹飲澗曲。熊蹯未入唇，羊胛早已熟。
桑柘隠寒墟，牛羊雜亂石。林果摇青黄，已縱飛鳥喫。
鐘聲澄萬室，月影散千林。岑寂巖棲客，應觀不轉心。
鳥鳴青溪中，人行綵虹外。洗藥歸去來，聲跡兩幽晦。
微泉靜後聞，去鳥空中滅。耳目吾不營，煙景相與悅。
幽鳥時一啼，前峯晚來翠。人語慘澹中，復向煙雨外。
迢遞川觀明，氤氛夏條綠。於焉沖抱盈，緬然散煩溽。
綠樹塞柴門，青山壓茅宇。遥遥望來峯，日夕多風雨。
蛙聲合川隰，荷葉等階除。悠然故園思，今雨後何如。
遠水去微茫，近峯互明晦。偶與農夫言，飛雨靄而至。
旭日原隰麗，積雨條枚新。萬物此蕭散，宇宙一欠伸。
雉子行傍叢，鹿麑下飲澗。近人固數驚，無心復遠患。
種松爲老伴，栽菊充歲糧。新國苦長役，遺民懷故鄉。
珍禽好毛羽，高飛不啄粟。路旁挾彈兒，何自規其肉。
茲峯虎蛇善，月下人去來。濯足瀑水源，山扉終夜開。
夕陽掛東峯，光色籠遠樹。西峯急雨來，童子渡溪去。
雨雲冒山頭，晴雲出塢口。東峯有龍湫，雨我私百畝。
漁翁不食魚，愛換酒子喫。臨川羨魚人，似喜網有得。
青峯插天隅，淡月如可吸。江流疑有聲，孤舟舞蓑笠。
大山如大國，小山如小邦。低樹無附麗，洪濤恣舂撞。
大浪所簸摇，青山爲俯仰。云何峯外雪，亦與相下上。
世間平遠景，萬幅在洪家。晚至番君國，方知不是夸。
蜂影過窗急，雛聲出樹繁。經時不吐句，此日獨窺園。
雨來元有路，風過本無痕。小立清溪曲，攲眠白石根。
觸石纔膚寸，垂天忽怒飛。道人不出戶，笑汝出還歸。
玉座見圖歎，纍纍菜色民。如何崔白輩，只寫蔡奴真。
奮雄何勇猛，取履若兒童。眇是沙中帝，不如圯上翁。
紅葉濕枝頭，綿綿雨未收。賣花人不見，寂寞酒家樓。
昔人懷故主，季世絕貧交。汝勝炎凉者，年年歸舊巢。
墻外杏花開，鄰娃結伴來。無端深夜雨，屐齒印青苔。
咫尺飞云洞，巉岩不可登。江风吹落日，时见出山僧。
八十瞎兼攣，形骸槁木然。不煩大司命，更算小行年。
俗習有南北，交情無故新。得子班荆地，朴魯俱淮人。
霜菊尤宜晚，纔開一兩葩。不隨蒲柳變，索性待梅花。
不勝一焦頁，徒了酒中趣。耄耋逢盛世，飛觥應無數。
陰雨連綿下，檐前溜滴聲。今朝天忽霽，日照滿窗晴。
百鳥聲俱絕，長空月正橫。窗前如白日，雲盡倍光明。
四月天光好，韶華麗景多。薔薇嬌欲滴，佳節正清和。
院外薔薇好，風吹撲面芳。摘來瓶內供，馥郁似蘭香。
驰辉入朱明，汤风庭中满。欢情如敲冰，易消复易断。
細雨窗前落，剛逢四月朝。無邊生眾綠，瑟瑟上芭蕉。
青莲如华盖，明珠朝露鲜。风来荷盖侧，珠亦不成圆。
夏日誠堪畏，朝來照滿扉。行天如火赤，愈覺助炎威。
寵賜溫泉浴，長生記定情。忽驚鼙鼓至，空自玉顏傾。
臥虎識英雄，沙場立大功。蛾眉能奮武，桴鼓助元戎。
續史成兄志，經師重漢宮。上書因雁序，孝友仰家風。
一曲琵琶怨，傷心別漢宮。回頭望故國，日暮白雲空。
御賜書成誦，黃金贖魏公。至今邊塞上，茄拍和秋風。
詠絮才無匹，深閨獨擅奇。青綾圍解處，佳客竟無辭。
巾幗全忠孝，辭親跨錦韉。功成歸繡閣，奇事至今傳。
失節心深愧，蛾眉鎖日顰。本來傾國貌，寂寞也生春。
一曲琴心遞，潛奔邸舍時。求凰雖遂願，名節已全虧。
一笑能傾國，夫差寵遇隆。至今吳士女，猶說館娃宮。
節已重陽近，登高共舉觴。茱萸應遍插，菊放幾枝黃。
聚散總前緣，非因自願然。春風吹到處，花鳥亦神仙。
佳節因貧略，華筵憶舊醅。叢山堪避亂，明月共徘徊。
雨露千峰碧，白雲一片飛。客中愁送客，别緒或依違。
滾滾東流水，溶溶到此中。悠悠堪沐浴，瑟瑟話離衷。
江水衝鵝鼻，噌吰鬧若顛。一灣增曲勢，瀉出遠連天。
空山秋月明，处处暮猿清。不是愁肠断，还闻第四声。
塵網如何脫，虛心問梵音。甘為童子拜，事事可參尋。
好花親手植，愛花非為色。靜女對幽花，相逢那易得。
母病苦纏綿，兒心劇可憐。春雷挾凍雨，直是奈何天。
拭淚悲天雨，淋漓竟日潸。紅塵無凈土，灑落幾時還。
秋雨歇復下，西風微自凉。不妨舟繫柳，已貸汗反漿。
草色本青翠，三春雨後鮮。櫻桃風裏落，也似露珠圓。
萬卉有開落，此花月月紅。數枝瓶水裏，相對笑春風。
萬古秦時月，唐宮一撚紅。悠悠圖畫裏，不怕妒花風。
畫竹不成竹，情縱求避俗。春心筆下生，率爾滿盈幅。
同是早春色，天然一派妍。真真圖畫好，風致亦嫣然。
一樣春光艷，淩波態倍妍。畫中花不落，相對樂陶然。
風致自翩翩，無如畫裏妍。不開還不謝，炎冷總依然。
無定行雲在，東西任所之。風吹留不住，此去欲依誰。
濕雲連地起，拔樹雨風狂。頃刻池塘滿，虹霓照晚涼。
欸乃一舟輕，棹歌載酒行。落霞無限好，江上晚風迎。
日夕長江上，帆檣事遠征。扁舟隨細浪，何似野鷗輕。
但聽江濤漲，無須問古今。遊翛驚客至，逐隊大江心。
天色夜澄清，江濤吼碧鯨。浪花掀水月，衝擊幾時寧。
雨來花轉好，月朗被雲遮。斟酌意何似，愁腸閱物華。
天地糊塗夜，宵深一豆燈。方牀擁書卷，靜與古人朋。
空向姮娥拜，姮娥也不圓。莫從今夜乞，巧合待來年。
棹起渾泥水，清流也濁流。何如舟不動，靜對一天秋。
皎潔半輪月，晴明一夜天。可憐花滿地，露重故依然。
日出復日落，月圓又月缺。短笛不成聲，秋高歌一曲。
春雨復春雪，春花應寂寂。春寒春夜長，足可春光惜。
桐葉誰能侶，秋來一葉飛。夜深月皎潔，惜與古人違。
劫後望殘塔，夕陽歸鳥遲。野塘水深淺，吊影不勝悲。
一從閉深宫，不復徴歌舞。房中今夜聲，是妾當年譜。
翻雲還覆雨，天道幾晴陰。義薄黃金重，人情似海深。
人生日營營，得失爲心患。世事盡浮雲，冷眼林間看。
陵谷有變遷，日月無停滯。寂寞子雲居，何人來問字。
看花閒便出，邀月醉還斟。試問羲皇人，千載誰問心。
歲月幾蹉跎，躬耕何所求。年衰應重壽，再讀古春秋。
英勇見精神，一聲天下聞。九霄歡躍舞，落地卻無聲。
起步率先聲，驚雷駭耳聞。淩雲難得志，淚落雨紛紛。
纍纍多荒冢，誰辨賢與愚。丹心照青史，偉哉真丈夫。
雲深天未曉，側足踞繩床。明星窺戶牖，疑是旭日光。
日高睡未足，愧我希夷身。鐘鳴更漏盡，猶有夜行人。
甕牖窺天地，何人顧草廬。家無千日酒，惟有萬言書。
世事今何日，深居獨灌園。夜來焚諫草，偏愧舌猶存。
一臥滄江晚，何年夢覺時。周公如復見，千古是吾師。
一夜風雷起，溪流處處通。五湖天浩蕩，烟水更冥濛。
樹色迎朝日，春風動酒旗。杏花村裏過，無處覓金龜。
芳村連曲水，樹色隔江分。願結青山侶，同爲出岫雲。
得酒終日醉，都忘醒後愁。往來狂走馬，直過皖山頭。
莫嘆歸來早，那堪遠別離。鳳城春草綠，偏憶舊遊時。
蹉跎歲事空，次第春風起。雪消夕陽平，徹底清江水。
地遠山河靜，天空日月移。明心持戒律，禪定是吾師。
身絕一毫榮，膽落幾回醉。難忘踏霜茅，忍凍吟冷翠。
芸閣藏詩譜，忘言對項斯。竹陰環短榻，況復月明時。
吹腔不識愁，愁耳偏聞吹。月明吹更苦，淚灑降羌兒。
遠樹籠朝霧，輕鴻踏雪泥。江樓先得月，野店是聞雞。
谷深誰吟詩，吟惹白猿聽。萬景虚空生，風微澗光定。
我來尋幽奇，破屋枕木末。向陽窗不闗，川僧補直裰。
蒼童負詩篋，百錢掛杖頭。何當倩畫手，畫我廬山遊。
短髮霜前草，浮名鏡裏花。風烟皆過客，宇宙即。
恨鵑啼桑顛，醜婦淚如洗。手中捻銀絲，階頭博紅米。
黄蘖种作篱，围绕合欢树。不见合欢时，但见生离苦。
作客近清明，一杯谁省墓。何如春草生，得上坟前路。
悔却与欢期，空房香烬时。那能如宝鸭，冷暖腹中知。
典尽衣难赎，邻家夜捣砧。那堪风露冷，儿女说秋深。
我愛通羊好，環回雲水間。重巒與疊嶂，真是翠屏山。
我愛通羊好，清無半點塵。峭山多洞戶，樵牧識仙人。
树老何年寺，山深此夜钟。一僧眉拄地，教我学南宗。
一囊置我琴，一囊置我笛。明月照寒江，扁舟吊采石。
愧我枯腸索，吟魂思貝闋。溶溶江上風，猶戀龍砂月。
秋色延高台，台荒庙亦冷。两三樵牧儿，投石试深井。
一与西湖别，春风两度来。曾栖山寺里，日日待花开。
早晚凉风至，萧萧闻竹斋。今年无客思，又有旧游怀。
玉腕指尖新，力能提萬鈞。上他籃子裏，未必是金鱗。
只在花深处，恒来亦费寻。书声间竹色，鹤梦冷松阴。
新着杏红衫，试骑赭白马。马骄堤路窄，急为扶侬下。
三桥当路半，正好与郎期。湖水原无信，郎来那有时。
南峰望北峰，如欢又如侬。何当云雾合，两峰作一重。
渡头人眼众，船开不敢要。惯知侬泊处，不过西泠桥。
外湖歌折柳，里湖歌采莲。闻声不相及，意绪风中传。
西陵花深处，旧是情人路。湖船不出湖，愿欢寻故步。
悔寄孤山梅，悔折断桥柳。两地本无情，郎心那得久。
虛亭亂石間，中有潛虬府。澄湛源莫窮，旱歲爲靈雨。
謝講竺峰寺，歸隠新此橋。院幽結林表，身老寄煙霄。
真說無所示，真聽無所聞。海潮山外過，妙響入深雲。
物外老餘生，泉發幽巖裏。自可給瓶盂，不羨滄溟水。
憶昔毗耶老，杜口有誰聽。還聞寂寞裏，其辯過雷霆。
心寂寂自絕，此意爲君說。寒雲嵌空亭，獨有月照雪。
高峯御皎月，深壑瀉飛湍。誰來白雲裏，與汝憑欄看。
獨爾羣山裏，人稱獅子峯。無心自哮吼，顯晦煙雲中。
巨石如掌平，兀然半青嶂。欽哉昔道人，飼虎茲嵓上。
生在如來家，須學如來行。諸念入正念，有諍歸無諍。
但作寻常别，不作寻常语。夜深江月来，还疑未别汝。
老屋如巢居，亦复御风雨。中有独坐人，焉知不可语。
江上元无暑，凉风暑尽收。鬓毛吹已短，还度几回秋。
柳塘春意滿，雙燕日空翔。欲向窗常閉，堪堪滯遠鄉。
秣陵还泊岸，瓜步又乘潮。离情似新月，明夜胜今宵。
高樓生紫烟，遍繞琅玕樹。一出西郭門，仿佛函關路。
冠蓋息塵鞅，晚登休沐堂。漁樵無旦暮，竟日得徜徉。
池畔珊瑚井，井水通潮汐。潮見珊瑚波，汐見珊瑚石。
大雅久不作，正聲今在茲。虞廷賡歌日，山斗起遐思。
六合併於秦，仙蹤從此去。遺亭亦儼然，玉舄知何處。
一從歸粵社，仙館日投閒。咫尺羅浮路，丹梯尚可攀。
渺渺蓬萊山，茫茫今古宙。洪厓曾否來，謾挹浮邱袖。
荷葉似儂鬢，荷花似儂妝。夫壻常別離，羞見雙鴛鴦。
採蓮莫傷根，傷根不成藕。因思藕不成，悔作征人婦。
採蓮惟採花，不敢採蓮子。其中有苦意，與妾心相似。
王子浮邱侶，羅浮宇內山。鳳笙來往處，笙響落人間。
殘陽下西岑，暝色起平坂。林下一僧歸，鐘聲煙際遠。
斜枕綠蓑衣，醉眠呼不醒。午夜天無雲，月滿孤篷頂。
客枕難成夢，秋宵轉覺長。莎鷄鳴不住，階下月如霜。
蒲長荷已折，秋水碧相涵。日照沙洲暖，鴛鴦睡正酣。
淺水與平沙，煙光盡相接。鳥立折茄莖，蟹上枯荷葉。
翠羽立蒹葭，巨蟹行沮洳。狂僧淡墨間，無限滄洲趣。
逆旅新寒入，荒林敗葉飛。鄉心空自動，衰病不能歸。
朝出太平堤，逶迤芳草齐。杨花飘作絮，触面使人迷。
晓起一开镜，梅花影镜傍。转镜失花处，方知不是妆。
香奁妆欲罢，移照梅花前。徘徊两孤影，抵死镜中怜。
人日逢晴胜，不晴雪亦嘉。当由催剪绿，碎却几梅花。
偶向武林游，曾于天竺住。明日欲离山，晴霞故变雨。
夜半高峰望，微茫海日光。下方未觉晓，应是蔽扶桑。
七夕画衣裁，一花一色开。当筵翻酒湿，争道渡河来。
此是还家路，如何不见家。却从他席上，含泪看梅花。
背廓危樓起，樓頭生紫烟。夕陽頻眺望，知有葛洪仙。
公餘聊出郭，冠蓋狎群鷗。觴詠移清晝，何如物外遊。
再闢丹邱府，珊瑚井自如。靈源同沆瀣，不見紫霞裾。
大雅何寥廓，宗工慶有歸。虞廷賡喜起，仙苑借清輝。
越艳迹如扫，年年烧痕绿。归僧踏岭云，枯叶声相触。
一峰际苍苍，遐瞩了无碍。湖色上人颜，崖阴落鸟背。
九月罗浮道，无衣亦不寒。奇峰三十二，直作夏云看。
春水动微茫，帆前即异乡。鸡声残月堕，人语隔寒塘。
晴时十二三，雨时十七八。山鸟何预人，连声泥滑滑。
一雨绿千里，楚山如近人。留君君掉首，何处秣陵春。
昔时君好饮，卮酒不停持。今日坟前土，徒然酹一卮。
书随讣音至，半信半相猜。莫谓无期别，犹知有梦来。
客归青海头，报道单于死。晓起望征人，新妆从此理。
华屋春将尽，纱窗日易昏。不知多少恨，相见与君言。
朝吟還自酬，暮吟還自酢。年光整整來，山房人亦樂。
野寺十年心，无言坐灯下。夜半风雨来，萧萧打破瓦。
昨夜因看月，清光动旅思。今宵宜早睡，莫待月明时。
空斋原寂寂，落叶更萧萧。片月闲相照，床头挂一瓢。
行人促家信，把笔倚前轩。书紥经姑手，闲情不敢言。
皎皎合欢扇，郎持赠所欢。本欲图亲近，翻掩桃花颜。
一涧入苍烟，千花绕涧边。花开与花落，流水送流年。
甃石乱无次，高高积寒翠。一鹤懒应门，每来松下睡。
捲幔東溟闊，拋書曉月寒。松風便入夢，誰作怒濤看。
此公得道处，山骨何其清。草木日与习，毛羽自然生。
白下楼中别，东西一夜眠。讯知临别泪，落尽是生前。
烟動蘆根出，天高雁點微。谿林茅屋晚，遥認釣船歸。
蝌蚪联绵卧，娵隅拨剌鸣。平生持直道，不解重横行。
明峰与芳岸，进退相摩行。兼之白云天，秋色凡三层。
同舟白衣人，雪色何。忽有飞来者，方知是鹭群。
日带东峰影，断续照西岸。下有江半阴，上有山杂乱。
白雾起江面，缭山如平垣。余飞未尽处，犹作雪漫漫。
君給相如札，吾方長道山。燕猶棲舊壘，駒已養天閑。
玉貌今何在，紫臺歌舞新。可憐青塚裏，依然歸漢心。
老不數汲黯，吾寧師子思。黄金復加璧，勿遣虞人知。
人生易與耳，一飯當倚欄。婦蠶子耕耨，辛苦輸縣官。
脩泉汲短綆，太山寄秋毫。赤松未必爾，勇去還渠高。
鴻飛在天末，弓繳不可施。官池稻粱夢，鴨近鴛鴦卑。
西湖舊時波，夜雨改新綠。子規啼到明，飛去雙屬玉。
東家熟黄粱，西家夢飛蓋。起來試捫腹，閲人莫如带。
冠以新故愛，履以弊故捐。錙銖在人手，吾衡亦徒懸。
何年倦霖雨，言田亦公心。一犁不入土，無因致千金。
彌明晚不遜，不解世俗書。鄰翁十升水，公無察淵魚。
发白真堪惜，萧萧可奈何。西风吹病树，残叶苦无多。
塔山銜落日，倒影入澄潭。坐品水中雪，晚風無覺寒。
玉出翠微巔，彩雲飛碧天。琢雕憑妙手，挺立綠叢間。
雄寺紅塵遠，素齋心自閑。悠悠尋勝景，夕照滿君山。
無為即有為，窮理務精微。造化人靈主，取舍是耶非。
寺院乾坤大，周圍景色佳。晨鐘暮鼓遠，仙境信徒家。
竹疊千層綠，楓搖萬點紅。神遊銀漢裏，身墜白雲中。
寒梅放舊枝，積雪散漣漪。蹇驢公且下，坭滑不堪騎。
明月出東山，徘徊斗牛間。洞簫吹未已，孤棹又前灣。
望望蕋珠宮，銀河似有路。汪汪千頃波，孤帆不可渡。
高歌誰和予，清曲予賡汝。十載舊知音，幽蘭芬妙語。
夏夜飛螢火，空山亂趁人。收拾書囊裏，三更供苦辛。
冉冉上春臺，匆匆歸晝錦。憐君尚下帷，書床橫角枕。
贈爾山龍錦，去謁廣寒君。騁騁天河步，依依侍五雲。
惠姿藹春風，雅度懸秋月。月白更風清，萬里開銀闕。
歡會長時好，別離難爲情。吹簫明月下，流羽自淒聲。
清江佳麗地，桃花映水肥。種桃時雨足，早得振臯歸。
三友梅松竹，水石漱寒漪。歲晏盟如在，春風謂不遲。
送遠翻清調，山高水更流。子期欣共席，黃醴滿金甌。
送客開春燕，懷人倚暮扉。英州新酒熟，爲寄一千卮。
嶺外四時暖，殘冬花欲然。忽覩非常瑞，雪應到今年。
昨夜雪霏霏，今朝風乍微。桃花間菜花，春色競芳菲。
黃花遍綠圃，蝴蝶出芳晨。春心浩如海，春愁亂如塵。
春愁怯春風，春衣仍重絮。有美忽相過，強拉看紅雨。
美人隔河洲，相望不咫尺。無路復無媒，何當通素赤。
昨日佳客來，顛倒穿衣舄。烏紗不裹頭，方巾待賓席。
皇都隔嶺表，一萬六千里。何時更往來，著此王喬履。
昨日看梅花，紛紛飄玉屑。今朝看梅子，已向枝頭結。
結交重名義，多君意慷然。洛社追歡地，而今已十年。
永命自君祈，冥悟欲通微。傍花隨柳處，零雨浥霏霏。
嘉客與賢主，好景及良晨。新月正當席，微風不動塵。
蟠桃已卸花，木綿欲飄絮。東皇更鬧春，細灑交梨雨。
交梨大如斗，火棗圍盈尺。繽紛薦壽筵，共映蟠桃赤。
矯矯綠衣郎，烏紗拖赤舄。青鬢始微霜，占此元宵席。
三城去三山，滄波三萬里。仙子時來遊，印下西山履。
仙子來仙山，授君碧玉屑。更約三千年，去看桃花結。
春帆挂惠風，春江浩東注。旌麾江上來，特爲尋春駐。
尋春入玄洞，水簾珠錯落。下蟠九仞松，上宿千年鶴。
闌干護石泉，碧蘚生紋理。狂飈送晚雷，應有潛蛟起。
山巔搆孤亭，作者今何去。荒蹊自牧童，樵歌雲深處。
偉度比春陂，汪汪浸寒水。有時穆清風，微言揚妙理。
愷悌見儀刑，從容侍杯酒。明月照孤桐，和風吹細柳。
太初有巧匠，搆此無梁寺。不知好脩人，幾時成佛事。
繡衣且莫行，更進山中酒。點瑟倚清歌，春風盈洞口。
夕陽欲下山，月出山更好。願侍太清人，乘月恣幽討。
炎風播酷暑，羨有龍鱗扇。五月傍華清，瀟灑寒冰片。
晴雲度碧空，宿雨江如注。急灘過畫船，好景那能駐。
粵江深見底，潦盡潮痕落。春暖躍溪魚，磯邊檠老鶴。
江清疑富春，釣絲誰料理。蕭蕭白髮翁，日高眠未起。
昨日喜春來，今朝惜春去。孤舟泛漣漪，春風仍處處。
棹歌兩三聲，清商激寒水。一似素心人，冰絃月中理。
徘徊侍高軒，雲閒足觴酒。微酡下清溪，斜日篩楊柳。
洞古泉更清，天然石佛寺。願結無情人，共了無生事。
旖旎浥芝蘭，春風頻命酒。詩句落雲山，篇篇炙人口。
意凈千愁滅，心虛萬物生。神明開合處，來去自縱橫。
放舟順水行，心情已自好。何當久要人，林壑共探討。
條風故清淑，未用蒲葵扇。擊楫歌滄浪，落花隨片片。
官驛停烏節，山橋過馬蹄。可堪離別思，烟樹望中迷。
夜鼓山城棹，娥眉月影清。棹歌聽不盡，山鬼亦關情。
幾度龍津道，芳潯有列仙。釣筒浮綠水，漁網挂晴川。
鳴蜩暗遞秋，碧色盈高樹。西風且莫吹，吾欲湖西去。
鳴橈過瑞洪，微月下西島。別有泛湖歌，歌聲良自好。
衰年鄔子渡，少日趙家圍。風物尋常是，波濤膽量非。
輕弓射鳧雁，風日正新秋。寄遠無船渡，清江空自悠。
舍舟登彼岸，無言奈若何。覆翻雲雨手，平地更風波。
閒過天孫宅，烟花幽賞多。雙塘芳接樹，曲澗遠通河。
野趣圍芳徑，晴雲遞碧空。歌翻花塢外，人在竹舡中。
芭蕉檠綠葢，珍竹散繁陰。風引微涼入，熙然物外心。
此座何時設，西山忽在前。秋深仍可約，爲賦見山篇。
綠雲連地軟，紅雨接天飛。一尊誰共賞，滿目盡吾詩。
荷葉裁爲裳，芙蓉裹作糧。追陪吟弄席，一坐到羲皇。
秋風下太清，搖落不堪情。喜有東籬畔，黃金亂吐英。
積雪今晨霽，呼童出破茅。天心真可見，春色在梅梢。
小坐松根石，悠悠幾度春。誰知安漢老，原是避秦人。
昨日遊醉鄉，今朝涉汝水。回首峴山城，蕭蕭烏桕樹。
烏桕飄紅葉，紛紛下碧溪。別離無限恨，詩成不忍題。
雞鳴聽書聲，知爾學勤苦。文字多清奇，囊中有簪組。
缺月出三更，時起坐清嘯。光霽滿人間，誰領吟風調。
悠悠江上水，青青窗畔草。尋樂及華春，吾今已衰老。
秋風到嶺海，紅葉滿西溪。別爾兼愁病，無詩可寄題。
日落芜城门，草没芜城路。无复鹤归年，时见鸟栖树。
残雪映江城，春风度郊郭。不见阁中人，梅花自开落。
家餘半畝園，新種二分竹。持卷立陂頭，夕陽照人綠。
解頤匡鼎來，詩語窮益新。政用追前輩，不勞吞吾人。
朝看雲出山，暮看雲歸壑。悠悠千載心，孤寄在高閣。
倚杖出巖扉，秋入荷衣冷。清風吹柳條，素月照松頂。
南山不會禪，一向外邊走。臘月三十日，舌頭不出口。
青青湖畔草，泛泛波中鳥。杯酒入煙雲，斷隔秋天杳。
閑持一杯酒，移艇傍疏竹。白鳥忽飛來，湖田雨初足。
數聲採蓮歌，秋波杳如海。不遇種蓮人，安得蓮堪採。
湖水蕩漁舟，漁舟戲湖水。煙波日相尋，何時清見底。
白雨亂跌珠，汀雲散還聚。鳧鷖出菰蒲，迎船飛故故。
遲遲遊子舟，點點波心雨。沿流入回溪，坐當秋竹舞。
煙火幾漁家，邊湖夾疏樹。扁舟三五人，坐入秋天暮。
細雨灑深竹，輕煙罩孤嶼。倏然坐遲暮，欲語不能語。
君庵偏愛雨，我卻喜晴來。晴雨休相泥，朱顔一笑開。
天子重英豪，文章教尔曹。万般皆下品，唯有读书高。
小堂不及掃，尚掛寒江圖。怪底春來雪，飄然二月俱。
科頭晨未梳，報有山隂使。不及書黄庭，叨承余自愧。
叢蔭轉紆欎，滿衣寒紫煙。相扶更一入，疑有藤蘿天。
冷風吹短裾，落日鳴蟬急。洗足臨蒼磯，江湖沒眠石。
僧來索我詩，詩在青林杪。夜深獨鶴歸，一聲江月小。
涼露滴空巖，蒲團閣初醉。呼童更煮茶，月落僧未睡。
雨氣侵簾入，風聲托樹長。片雲能掩月，星宿此俱藏。
斜陽客如畫，路轉叢薄間。驚禽忽衝起，似石投前山。
日落銜遙岫，天垂裹小村。只資行坐臥，又了晝晨昏。
柱礎晝生水，雲雷暮出山。天時已秋杪，氣候尚春間。
難覓安必法，聊憑遮眼書。意傳言以外，夜惜晝之餘。
正覺纖絺便，未容團扇閒。兒童昧災變，赤體更歡顔。
村舍隨山遠，沙寮傍岸還。輕烟魚復浦，殘雪手巾山。
微風動池波，片月來相照。悠然南斗間，寂寞展清眺。
采采青荷盤，吸此中秋露。滴露入詩杯，離情不堪賦。
池水涵清風，魚兒散還聚。安得意中人，邊池縱幽別。
磵水清何極，山雲本自深。苑亭終日坐，誰識此翁心。
地僻人來少，春回花自深。風光拈不盡，一物一天心。
岸幘虛亭晚，林風一灑然。微酡詩懶賦，寂寞對湖天。
水月來相照，雙眸老更清。人間無限事，吾且坐吾亭。
平野寬無際，層雲撥不開。曉容收雨後，凉意送秋來。
山晚餘紅照，林昏集眾鴉。泥深茭欲笋，水滿稻初花。
四山襲寒翠，日出不知處。植杖倚巖扉，孤雲自來去。
洞然啟八荒，茫茫混天地。真虛不是空，萬物深以備。
夜靜露凝白，月朗星更稀。滿庭濕空翠，渾欲侵人衣。
山居注玄穆，蘿徑寡輪駟。時有簑笠人，攜壺問奇字。
綽約敝姑射，倐忽歸鴻濛。誰云橘中樂，不減商山翁。
灝風夜逾郁，香氣逈不缺。道人讀素書，來伴瑤池月。
葵荒還自理，酒熟不用沽。因窺甕中牖，悟得先天圖。
煙水渺無際，芳洲多茂林。猶餘訪舊興，不減濟川心。
細雨池亭晚，憑欄水鏡寬。西風傳信息，一舸獨衝寒。
寂靜湖邊水，何人此繋舟。歡聲迎夜楫，驚散幾眠鷗。
何處桃源路，當湖也自深。東風吹畫舫，春早一相尋。
初更催縣鼓，倒履迓仙槎。細雨銷紅燭，連床語白沙。
遠水接長堤，疏松遶斜谷。入寺不逢僧，一犬吠深竹。
手把芙蓉花，笑坐西華寺。香風吹白蓮，十年今一至。
滾滾復滾滾，百年如一瞬。秋色入西華，笑嚼新燒筍。
擾擾復擾擾，浮塵飛不了。回首望京華，雲邊過一鳥。
順風不開帆，逆風牽遠浪。平居見瞭然，臨事忽然喪。
新婦立潭邊，亭亭不記年。知他潭外水，送盡幾人船。
新婦背潭立，潭深不肯看。還嫌潭內水，風起亦生瀾。
薄霧挾山光，推篷盃在手。湖風忽南來，空翠落盃酒。
返照在湖波，冉冉見山影。安得挾天風，飛上山頂。
船頭一盃酒，嚼碎匡廬峰。湖波添硯水，盡日舞蛟龍。
層崖削蒼玉，長薄鬱佳氣。頺然一揮杯，拂面風細細。
層蔭散碧漪，月色信寒翠。稚子喜相呼，去拾瑤瓊翠。
道人性適真，茅齋臥空碧。種桃歲月深，染遍青山色。
出語好驚人，累日不成語。呼童覓吳箋，忽得江頭句。
興足不設機，只以荔為餌。猶恨風觸枝，深我群魚智。
冬雪亦自佳，此意向誰論。推窗試一觀，天地正混沌。
地僻鹿為群，山深雲作洞。莫遣風太吹，驚我遊仙夢。
綠竹環高臺，青簟聊自枕。不作雲韶聲，猶帶瀟湘韻。
松聲入我調，調切聲更古。援手傳其音，按作山中譜。
昂头天外笑，湖海一书生。但识狂歌客，何须问姓名。
羊公民愛深，原叔復善政。緝祠流聲詩，才德交輝映。
晚山新一雨，綠水漾秋霞。孤鶴來何處，低飛傍釣槎。
吳蜀本脣齒，悲哉乃連兵。盡銳下三峽，誰使復兩京。
洛陽化爲灰，棘生銅駞陌。討賊志不成，父老泣陵柏。
展畫發古香，弄筆娛晝寂。是中亦何好，使我喜忘食。
呼兒整吾駕，駕言返林廬。可使臨老眼，常親吏文書。
憶昔西戍日，夜宿僊人原。風吹野梅香，夢繞江南村。
錦城梅花海，十里香不斷。醉帽插花歸，銀鞍萬人看。
低空銀一鈎，糝野玉三尺。愁絕水邊花，無人問消息。
蘭荃古所貴，梅乃晚見稱。盛衰各有時，類非人力能。
子欲作梅詩，當造幽絕境。筆端有纖塵，正恐梅未肯。
清霜徹花骨，霜重骨欲折。我知造物意，遣子世味絕。
士窮見節義，木槁自芬芳。坐回萬物春，賴此一點香。
南村花已繁，北塢殊未動。更賖一月期，待我醉春甕。
山月縞中庭，幽人酒初醒。不是怯清寒，愁蹋梅花影。
曉聽楓橋鍾，暮泊松江月。斯人亦可人，淡墨冩愁絕。
溪上望前峰，巉巉千仞玉。渾舍喜翁歸，地爐煨芋熟。
太陽一入地，亦足蒸成霞。老學儻能勉，聲績豈不華。
朝士腰下黄，山僧鼻端白。放翁俱笑汝，飽飯作閑客。
雪晴蓼甲紅，雨足韭頭白。雖無萬錢具，野飯可留客。
小兒勿大勤，使汝髮早白。長爲南畝民，殊勝東閤客。
陸子江海人，所願守節死。潮生釣瀨邊，月落菱歌裏。
朝真方捨杖，步月始開門。零落山花後，經旬掩綠樽。
秋風昨夜來，聲滿梧桐樹。故人渺天末，此夕誰與度。
少年雖婚宦，淡然本無欲。婆娑三畝園，自嘆不啻足。
五年作竹梢，十年作梅枝。九泉子廉子，此語今誰知。
秋暑勢已窮，風雨縱橫至。白鷺立清灘，與我俱得意。
胸中萬卷書，一字用不著。歸休始太息，竟是爲農樂。
繭紙藏昭陵，千載不復見。此本得其骨，殊勝蘭亭面。
貧知藜糝美，渴愛粟漿酸。食少從奴去，人稀苦屋寬。
空舍封書篋，多年飽蠹魚。還家貧不死，讀盡舊藏書。
星斗闌干曉，窗扉曨昒明。金門與茅店，一種是鷄聲。
高秋風雨天，幽居詩酒地。君看此氣象，其可折簡致。
亭亭獨鹿峰，涿水巧相敵。何能生偉人，試與問銅狄。
桂影照三秋，親齡連甲子。不用舞斑斕，象笏拜朱紫。
騘停太行上，心繞獨鹿下。遙遙見飛雲，徘徊淚沾灑。
刊落閒枝葉，推尋到本根。始知酬酢處，無地不乾坤。
浙山高崔嵬，浙水清繚繞。廓然霽風霆，孤月生夜照。
雲章落霄漢，煌煌賁天語。存沒俱衘恩，龍鸞翔凍宇。
大雅久荒蕪，伊誰事編剗。承家有正傳，光輝生蠧簡。
宦轍三名邦，休聲殊未已。大書又特書，他年問青史。
秋光畫不如，別舫還堪繫。歸朝啟皂囊，天高紅日麗。
水生已抹堤，草長復侵路。小蝶仍可憐，欲下却飛去。
小山有桂枝，名自騷人傳。我欲辨其族，衰病空慨然。
我昔泝三峽，仰天如匹練。安得中天月，正用此時見。
山中一枰棋，塵世底事無。若復計勝負，與彼亦何殊。
種梧待鳳雛，此計乃可笑。不如看月墮，與子舒清嘯。
我誦明逸詩，豹林不可到。斯山幸不遠，何日攲紗帽。
白雲如高人，擇友尚傲世。朱門客三千，一點不可致。
酌泉咽冰玉，肺腑生慘凜。老夫桑苧家，頗欲續水品。
我昔游青城，六月對雪山。吳蜀渺萬里，安得在此間。
蒼崖韞白璧，欲上渺無路。但照太史占，虹氣貫寶婺。
采芝夏黄公，賣藥韓伯休。吾友子郭子，高趣可與侔。
山澗雨初收，涓涓水亂流。樹根一片石，童子坐牽牛。
山空年歲晚，老氣寒崢嶸。耿耿霜月夜，相看直到明。
逸興寄滄洲，高風落木秋。欲携我蓑笠，渡口上漁舟。
青山四壁圍，一石憑空踞。問我來處來，真與去處去。
一水明兩岸，千峰長綠苔。憑高窺鳥道，尋勝得魚臺。
煉丹朱明洞，寄跡飛來山。五百年前事，春風為解顏。
嵩脈來迢迢，鷄籠峰突起。不是煙霞心，貌來那得似。
潭水淀深深，石巖虛洞洞。主人不歸來，仙子偷玩弄。
蹲踞壓巔崖，瓊瑤肖天產。晨風掃寒霾，光奪詩人眼。
南來驅六丁，垂鼻忘戰鬬。身韜一片雲，寂寞閒宇宙。
點點抱陽峰，顧戀如子母。欲知無言妙，更問山中叟。
焦山夜來雨，澎湃復蕭瑟。恍然楊子江，翻動蛟龍窟。
烏頭療白頭，種藥堪自足。日長陟高塢，心洗千挺玉。
白雲鎖關門，森松更籠嵸。不納尋源人，伊誰話真汞。
月照馬馱山，秋氣清人骨。馬馱馱不去，千古一輪月。
活活夾山來，悠悠雙眼覷。欲知流不窮，更認泉來處。
進學在致知，涵養須用敬。廓然而大公，物來則順應。
雨餘春草深，日照溪波綠。和風扇蒲帆，緩酌樽中綠。
潮來沙石沒，潮去沙石露。士生那無學，學則詞章富。
哀哉袁健夫，喪舟在何處。殘篇馬上來，別駕勞仆御。
百舌在牆東，其子在牆西。縱有反哺日，那得如哺兒。
采采金櫻子，采之不盈筐。佻佻雙角童，相携過前崗。
春風頻剪拂，蓓蕾未全開。更著黃昏月，孤山興漸來。
蓮生汙泥中，其葉何青青。人生有恒性，云胡蕩於情。
維天降靈雨，物物均所蒙。胡爲茲穡稼，不知草芃芃。
中冷嘗一歃，已過惠泉甘。不遇賢藩佐，誰來發地藏。
泥沙埋自昔，嘉號得今傳。未試真風韻，那知啟自天。
西來逢至喜，險盡黃牛廟。夷陵闚列宿，偶得感通妙。
潛沂入地中，誰識真源處。謝卻桔槔勞，為霖天上去。
菊開何太晚，重九已過時。款款來蜂蝶，幽香滿短籬。
幾種重陽菊，連開傲晚霜。紅黃各稱賞，朵朵弄杯觴。
看到忘言處，渾疑我是花。不知時已過，猶復露霜葩。
采采籬邊菊，羞將插帽紗。卻疑秋富貴，天地也奢華。
庭中矮橘樹，顆顆照金黃。卻襯籬邊菊，天然錦綺香。
朵朵玉為盤，金黃向裏攢。樽中歡酌盡，酒量不知寬。
臙脂紅照日，花蕊簇金黃。暗有天香發，阿誰作主張。
廬山重九節，送酒有江州。不是陶元亮，花神枉獻秋。
細卷鵝毛白，中留一點黃。倚欄看不厭，有句入詩囊。
醴醖何曾乏，誰人遣白衣。叉頭那未盡，時節酒非遲。
人心靈更妙，易放實難收。悟得防閒計，專於敬上求。
龍腦拂衣香，青春游冶郎。雕弓白羽箭，十發九穿楊。
直道扶明主，危言忤重權。長沙牢落後，誰為賈生傳。
盪寇將軍後，唐朝李郤家。綠華雙薦者，況復古今誇。
曾讀巫女賦，更聞河上公。神仙自有友，不與世人同。
眼俗難觀古，時間只順天。平生羞詭遇，投老更加鞭。
高樓今夜月，女伴鬥穿針。卻笑為官拙，偏無乞巧心。
平生無町畦，任真但落魄。爛醉是生涯，天地爲棺槨。
絳石蒸暮霞，練江拂晴昊。長風吹蘭苕，波濤在芳草。
翠嶺依然在，芳根久已陳。山靈如感舊，亦合厭荆榛。
危亭見上方，林壑带殘陽。今日豈無恨，重遊却味長。
韻勝誰能捨，色莊那得親。朝陽一映樹，到骨不留塵。
黄羅作廣袂，絳帳作中單。人間誰敢著，留得護春寒。
一花香十里，更值滿枝開。承恩不在貌，誰敢鬬香來。
來從底處所，黄露滿衣濕。緣憨翻得憐，亭亭倚風立。
奕奕金仙面，排行立曉晴。殷勤夜來雪，少住作珠瓔。
亭亭金步摇，朝日明漢宮。當時好光景，一似此園中。
曉天青脈脈，玉面立疏籬。山中爾許樹，獨自費人詩。
二更風薄竹，悲吟連夜分。村西遞餘韻，應勝此間聞。
山空樵斧響，隔嶺有人家。日落潭照樹，川明風動花。
都迷去時景，策杖煙漫漫。微雨洗春色，諸峯生晚寒。
亂石披淺流，水紋如紺髮。馳暉忽西沒，林光相映發。
舉頭山圍天，濯足樹映潭。山中記今日，四士集空巖。
張子卧石榻，夏子理泉竇。孫子獨不言，搘頤數煙岫。
小甕今朝熟，無勞問酒家。重陽明日是，何處有黄花。
山西茂林麓，中有盤旋谷。飄飄雙鳳凰，飛立山上玉。
日出華山陽，月出廬山崗。巫山雲漠漠，雁山烟蒼蒼。
東望泰嶽松，西望蒼梧竹。知心侶漁樵，忘情友麋鹿。
山深春亦寒，野鳥聲綿蠻。山花隨處發，香風吹幽蘭。
夏日飛火雲，枕簟訪深僻。坐此松竹林，冰泉嗽寒石。
西風凉蕭蕭，雁過秋空高。時有巖桂發，落葉飛長臯。
三冬氣凜冽，獨立千崖雪。橫斜溪上梅，影落溪橋月。
身在此山中，閑情薄太空。行歌白雲裏，白雲連崆峒。
朝餐山上霞，暮採山下藥。安得山中人，共跨山頭鶴。
築堤環碧沼，種花仍滿堤。幽人日往來，非關桃李蹊。
池東如月弦，池西如月弓。池北千丈屏，倒影碧波中。
清溝知幾曲，花落流紅錦。何須浮羽觴，自可供杯飲。
燕坐焚清香，日永裊烟篆。妙處良獨知，功收物欲戰。
綠陰初散地，今有入簷枝。開窗對瀟灑，歲寒惟獨知。
日暖晾衫天，小巷麗如繡。雲暗雨忽來，窗窗出素手。
樹色日以稀，車塵日以重。潑墨作幽山，因之尋綠夢。
高樓若崇巒，苔深崩一角。夏雨浸天棚，飛街旋成瀑。
道旁白蘭花，夜來香欲噴。零落不終朝，都上女工鬢。
暮扇不生涼，移榻欲逃暑。夢覺騎樓風，脈脈不成雨。
惆悵繁城夜，無處不聞雞。一聲傳東郭，擾夢及關西。
雲雨欲摶郊，雨歇雲亦縮。疏籬夕照遲，群雞啄濕木。
已上桐江臺，又弄桐江釣。不食桐江魚，不怕嚴公笑。
靜院鶯啼竹，幽闌蝶在花。登臨轉惆悵，斜日兩三家。
山好曾留句，城高復創亭。登臨千萬境，誰與畫爲屏。
百年國運旋，紐樞在甲午。四海已平波，屹屹忠魂拄。
梅萼開未殘，蝴蝶來何早春意已前山，報與幽人道。
相逢各已壯，努力愛前期。不用投孤劔，銜恩自有時。
戀闕心仍在，還家路不迷。凄凉弔古意，疲馬入青齊。
風隠正揚舲，帆流帶夜星。殷勤不肯别，似惜蔣山青。
袁郎清詠處，月夜遇征西。寂寞憐才意，空江鳥自啼。
楚人菰米飯，越女芰荷衣。風土將相近，家園猶未歸。
衡門絶塵鞅，隠几面青山。兀坐非南郭，冥心萬象間。
玉笈朝朝啟，琅函夜夜開。甘泉多侍從，應薦子雲才。
為愛花時好，遥林載酒過。曉鶯啼不徹，芳緒坐来多。
銀浦流雲凈，清輝獨映君。夜来風露冷，仙樂下方聞。
雲生青几上，泉落素屏間。若個堪招隠，何須更買山。
明月隠青厓，髙樓曠延佇。黄葉忽翻飛，前山夜来雨。
緬懷清絕姿，風流似居士。固宜命斯臺，俗子視桃李。
松下坐来久，起行山月中。凉風吹衣帶，挂罥青桂叢。
老去躭冥寂，秋来常閉闗。還因送客遠，夜出虎溪山。
石田已収秣，野蘿垂結果。盤餐雖無魚，留客中夜坐。
芳樹日凋零，為怨秋風薄。唯有山中人，無心任開落。
結曲花源路，柴門復幾層。酒醒遊客散，松杪出殘燈。
載酒涉花林，周遊古城下。暫爾惜塵勞，明朝復驅馬。
樓北控青山，是昔呼鸞道。金輿終不来，羅衣散秋草。
絶塞聞征鴈，疎籬隠候蟲。故園添白髪，今夕又秋風。
舉火照山影，山禽不住鳴。幽人思千里，兹夕夢難成。
落日登古臺，垂楊拂闌干。不見路傍草，烟沙浩漫漫。
手摘巻葹草，願傳雙飛翼。車輪千里遥，中心自不隔。
采桑南陌頭，羅綺嬌青春。使君停五馬，不是冶遊人。
愁心貯折麻，佳期怨采緑。思君腸九廻，何似黄河曲。
一雙餘隙地，種此青琅玕。夜靜疑風雨，蕭森萬籟寒。
鑿井得海眼，清冷味如雪。青絲轉轆轤，下汲秦淮月。
夾林開綺構，前對雨華臺。倐忽烟嵐起，庭中萬象来。
玄珠本難求，得之在罔象。囘照一室間，萬形自霄壤。
夜聽蕭疎響，春畦長漸髙。丈人方兀坐，抱甕亦徒勞。
世故多歧路，功名一聚塵。觀生何處是，半榻隠吾身。
六朝迹蒼莽，長江流古今。髙臺自風月，不廢我登臨。
明月出海底，倒影池上樓。清輝不可攬，白露濕衣裘。
清池浴皓羽，亂此罨畫影。蘋末来清風，葛巾自慵整。
白鷗日飛来，止我茄下食。不但無機心，囘旋似相識。
金塘澹淡浮，垂柳參差碧。千里江南春，移来君几席。
太虛本無色，止水亦長瑩。如何桂輪中，忽有山河影。
短橋流不去，廻波相激鳴。度我幽尋屐，千花隔岸明。
何年移玉井，開作滿池花。白鳥凌波去，青天裂片霞。
曲徑不用車，通行止孤鶴。畏有紅塵蹤，驚我巖花落。
舊鬢千絲白，新梅百葉黄。留花如有待，迷國更須香。
冉冉梢頭綠，婷婷花下人。欲傳千里信，暗折一枝春。
黄裏含真意，春容带薄寒。欲知誰稱面，徧插一枝看。
花裏重重葉，釵頭點點黄。祇應報春信，故作著人香。
睠然京華遊，嵗暮心無已。寄謝陶柴桑，今朝真已矣。
蒲港侵衣綠，蓮塘亂眼紅。將身供世事，結纜待回風。
曽作秦淮夢，篝燈對風雨。客散春山空，獨鶴向人語。
疎雨過髙城，流雲止雙闕。隂晴千里外，何處看明月。
風雨入夏凉，林花開復謝。深杯不共持，奈此消閒夜。
鹵莽風塵者，相逢總問津。如何臨别酒，重憶遠遊人。
不用嗟揺落，春風在習家。天山三丈雪，猶作滿籬花。
疾風吹勁枝，寒月照冷艶。獨抱嵗寒心，林深人不見。
月與青山對，開門玉作雙。有時乘倒景，簸弄石蠔窓。
端居不出户，吟嘯此亭中。石床留夜月，桂樹摶秋風。
藥畦將菊徑，整整方成列。帶經日徘徊，芳蕤露中折。
會心不在多，一丘堪偃蹇。始笑武陵人，移住花源遠。
我本青山雲，無心還出岫。雖走塵埃中，時時夢三秀。
誰種瑶池樹，粧成漢苑春。金門雖避世，猶是武陵人。
思苦詩難就，松窓月過餘。可憐方外客，不觧俗人書。
試將龍井茗，瀹以玉河氷。齋中幽賞客，容易辨淄澠。
江清風偃木，霜落雁橫空。若箇丹青裏，猶須著此翁。
老樹仍孤秀，秋蟾只獨明。何須夜來雨，却聽枕前聲。
短短長長柳，三三五五星。斷雲當極目，不盡遠峰青。
截水無留影，哀空有斷羣。翅開先作字，行斷不成文。
流塵息尸屨，桂影上團圞。一歃清源味，能令齒頰寒。
雉意感尼父，鴻冥説商山。風塵誰不厭，君早去人間。
暫解金門紱，来窺玉女潭。故人京路外，瓊樹憶江南。
竹下少行塵，詩篇入夜新。黄花雖滿徑，不是倦遊人。
架壑鐵橋跡，飛空不著人。煩君驅石去，千古導迷津。
偃月秘真詮，寒温無火候。白鶴屢回旋，知為仙掌守。
瀑布望如何，上與銀潢接。噴薄雙飛龍，褰裳不可涉。
壯士圖麟閣，仙人惜蕙樓。洞門常反鎖，惟待采真遊。
玄潭潄孤石，青谿下雙練。嵗月屢經遊，功名慚擬峴。
曹溪傳去後，白足老空山。若論心是佛，誰此置禪闗。
棟宇非長物，弦歌有妙思。畸人雖委蛻，幼婦獨留碑。
瓣香丞相祠，行舟時一駐。隂風起松籟，還作青螺雨。
時来據鼎足，身後餘篇翰。不見瀧岡碑，文章薄秦漢。
羊裘無客星，桐江尚名里。下有清淺流，亦似新安水。
心事俱已休，名山尚留蹤。芳湖清且淺，曽照漢時容。
感激龍門誼，凄凉下士風。鴻冥不可企，江水自流東。
髙節凌霜雪，孤根有嵗年。若論梁苑賦，三徑是青氊。
深心探豪素，蕭條無所欲。臨池愛清風，坐蔭數徑竹。
人閒不出户，落葉任紛紛。借與青鸞尾，牕前掃白雲。
齋閣夜蕭寥，風林散清影。天籟忽刁騷，幽人夢初醒。
小樓無結構，勢與嶔崟敵。雨雹縱横下，恐有飛来石。
碧甃草蒙茸，仙人手自封。莫教沉斷綆，留得照清容。
為愛凌霜幹，開花千萬樹。待我羅浮人，同君會心處。
有月色還空，無風浪常靜。如何假合中，忽有山河影。
玉露漙清夜，芳藂發舊谿。無人知采摘，山鳥為先啼。
汩汩寒流細，烹茶取漫流。有時来枕畔，添作一絲愁。
桐鄉有遺愛，瓣香日来往。奕世揚清芬，何慚太岳長。
抱石日沉吟，都無寓世心。不知猶出谷，雲氣夜来深。
遥林山暝色，返照入疎樹。一與幽人期，徘徊不能去。
虯枝亂如織，崇朝羃烟霧。何人畫匡廬，請君添瀑布。
紅蕖冒緑水，秀色相凌亂。漁人刺艇来，恐斸荷根斷。
躧歩凌髙臺，景氣非一狀。明月本團圓，不為山河障。
林下翳猶在，清溪澹不流。江山閲人世，惆悵昔賢遊。
蕭瑟萬琅玕，清隂五月寒。閒門原不鎖，傖客任来看。
蜩螳假翅鳴，真人息以踵。劃然空山裡，萬壑泉俱涌。
水石霜縈薄，波濤日激撞。平生多履險，莫誤呂梁淙。
著述傳畸士，風流與後人。一杯溪澗水，猶想酹茶神。
青山無隙地，會景方卜築。那知藩籬外，隠予誠亦足。
濾水斷来人，圓泓媚幽寂。應知澹泊心，不受蓮花色。
一資龍象力，孤標尚撑拄。金薤無人識，千年漬花雨。
古木帶廻溪，来尋逕路迷。莫驚春事盡，花在野橋西。
溪上風欲来，扁舟歸漸緊。不暇問桃源，頼是柴門近。
清溪漫飛絮，策蹇疑無路。不為探梅花，誰肯衝寒去。
一片空濛色，前山雨乍来。荒村應可泊，且棹酒船廻。
長風送棹歌，得魚滿笭箵。若逢朝市人，道是江南景。
井幹何郭落，高出萬象表。縱目無涯觀，冥心破昏曉。
中嵗躭禪寂，勤心禮世尊。天花羅萬夾，圓悟本無言。
百年老梅樹，聞香不知處。空谷寂無人，明月自來去。
時亂交通阻，旅人苦憶家。近來有書未，絮絮問郵差。
危嶺入雲巓，仙鶴舊栖處。嶺高萬古存，鶴今飛何去。
一夜風和雨，鳥啼人起早。試取落花看，不知春已老。
雜花滿芳樹，四時不改色。有酒須盡懽，春風應可惜。
娟娟雲間月，濯濯松上露。杖策時一来，神猋翼飛歩。
山腰一抹云，云起知何处。争渡小桥寻，天风又吹去。
秋雨下重簾，焚香消永晝。郎情碧水深，妾意黃花瘦。
嶔碕帶古髯，瑰磊離俗態。更無兒女腸，須合整衣拜。
中流有行舟，似亦得清致。只恐乘舟人，未識月中意。
窓外留書帶，階前卧緑槍。倦来抛素巻，狼藉滿金床。
人閒無俗累，日與花為友。惡客應不来，琴尊落吾手。
茅簷入幽徑，風雨聊可棲。喜無車馬喧，而有耒耜隨。
橋平溪水靜，日暮行人稀。鶴嶺深山裏，鍾聲入翠微。
石何有於雲，雲乃生於石。拂石訊雲蹤，苔深無處覓。
昔人留曲几，何似石貞堅。鳥跡縱横遍，安知後世傳。
燈殘萬籟清，獨坐發遙想。疑是故人來，空階黃葉響。
遊魚樂深池，豈知肉登爼。吾自貴吾生，浮沉亦從汝。
隔浦風煙暗，桃花自不迷。壺觴憐小阮，時向竹林携。
今年重陽節，看花沽酒去。明年花開時，不知人何處。
流泉自清泚，片石激成瀧。午憩留孤枕，塵心此處降。
芳心自凌亂，翠帯常綰結。日暮望佳人，璚蕤不堪折。
玉路試新粧，盈盈照秋水。不是芙蓉花，顔色應相似。
蘭楫刺銀塘，采蓮攜伴去。回頭不見人，歌起花深處。
儂是劍南人，慣識故鄉好。綠葉接紅花，輝映綏安道。
日落烟霏霏，渡頭行客稀。丹楓濃欲笑，遠送野人歸。
春意藏山川，如童蒙未發。一朝興勃然，觸處爭英傑。
君許身比稷，視饑真己如。免吾學顔帖，乞米李大夫。
非卿橋不立，誰是杜武庫。下浦未更新，過者幾驚顧。
青春曾灿烂，老去又何伤。宁谓无留恋衷心在栋梁。
为利人间世，消磨瘦骨生。苟能为大众，不计作牺牲。
功成身退后，岂便作闲材何处藏污秽，清除让我来。
雨霽山初曙，雲輕徑半迷。醉醒憑小檻，漁笛過橋西。
當年初種時，四老戲其中。何如與我輩，坐對霜天紅。
清波映文石，置此亦奇事。年年上巳時，聊將姓名記。
山川秀而明，所居必名賢。主人雖凡骨，不慕衍客仙。
小閣瞰清池，荷花鎮長見。吏休苟得暇，只携書一卷。
秋根託岩隈，靜對意味長。春來長柔柯，無風自生香。
北山盡環合，柔嵐輕雜雲。一峰自能好，况此玉成群。
清池綠如染，到此顔爲破。幸有詩仙來，珠璣剩教唾。
登高摘水花，永懷唐儒宗。若識真古意，何須最高峰。
溪山號清絕，自古産奇人。可惜吾夫子，南來不到閩。
我乘凋瘵後，未省見花開。安得一千里，同携登此臺。
我少不努力，常愧夜諷子。亦有才高人，雍容即登此。
三尺有正氣，外邪何可干。功用雖未見，韜藏誰將看。
神龍澤一世，豈但三尺用。清潭知幾許，吞八九雲夢。
南山正相值，虛閣出林杪。不待清風生，脩然遊八表。
何人築斯堂，刻意在承志。永懷霅川翁，清標作時瑞。
寂寂萬山底，晴嵐晏猶氛。馳心惟魏闕，玉帝捧黄雲。
奇哉山水郡，風月以爲鄉。何人據其會，胸襟有餘凉。
小閣本非寬，宇宙在其內。心與太初鄰，不假飛霞佩。
昔人誇四美，勝事最難并。臺榭花相映，青春月正明。
脩篁蘸方沼，常與此心通。永晝一卷書，閉拋聽泉筒。
通衢亙其南，危樓冠其北。如何境日新，烟雲爲筆墨。
紅紫漫紛紛，愛此耐久綠。密幄有深處，清風起餘馥。
林園風氣佳，欣欣物生色。驢背採芳歸，溪清月華白。
盡護遶城家，炎風盛際花。漫天何所似，漢幟雜雲霞。
平林烟半昏，涼氣薦山雨。試問春若何，流鶯花外語。
花徑呼童掃，柴扉為客開。忽驚仙犬吠，雲外一車來。
二蚕應未熟，桑下午提籃。忙殺羅家女，何人復駐驂。
秧萎憂嚴寒，蛙驕喜綿雨。溜聲聽轉長，霽色望偏苦。
近市輕烟浮，晨炊日已晏。醒來看黃粱，猶似夢中飲。
歸榻篲南軒，行歌日已晏。君看五斗米，不作淵明飯。
把酒竹當扉，伴吟花映席。春光盪四隅，此是鄴侯壁。
矮屋不安門，花香長滿席。小蠻闘新影，和月倚素壁。
晨起理蛾眉，寸心花無發。含情訴東風，猶恐韶光疾。
未忍羅帶解，蟾光滿繡扉。情深聽玉笛，聲隔粉墻兒。
妾心如水月，掬浣圓箇箇。欲寄黃華戍，春深無鴈過。
小蠻扳紫翠，香霧濕羅衣。點滴留痕在，傷春心自知。
暖日抽蘆荻，柔風楊柳花。春江濃似酒，何處問漁家。
我愛中憲翁，墨花灑數柳。千載陶淵明，高風誰復右。
客來東郭履，坐我北窗琴。應契無絃處，同冥水月心。
倒予雲液甕，報爾紫瓊琴。醉裏無拘束，回觀太古心。
三夏千年戒，春秋幾字連。扁舟還廣覽，應吊古厓天。
舟維芳草合，棹繋暮雲連。野思生繁笛，閒愁入遠天。
西嶺夕陽度，新江秋水連。蓼花何處笛，聲動白鷗天。
古屋秋風裏，當同魯仲連。空尊搔白髮，環堵坐青天。
雨過津如拭，雲低島欲連。仙舟同李郭，遍適海門天。
伊昔芙蓉夢，于今花影連。情深看宿鷺，分我枕中天。
我屋雲山下，柴扉也不扃。竹根釐犬吠，不為鹿麋驚。
龍溪深且清，下有老龍鳴。龍鳴水怪靜，不似水禽聲。
夫爲萇弘血，妾感共姜詩。夫妻同死義，天地一凄其。
江氣團團白，潭光約約虚。露華和月落，風勢聴人呼。
買舟渡江水，春風滿雙掬。浩歌天際流，琅然過山曲。
新月渡江水，夜半風初起。揺蕩不成眠，波聲打船尾。
姬誠女英雄，大義愧男子。楚歌逼人來，能作從容死。
有象階前景，無聲膝上琴。何勞今鄭衛，視聽不關心。
窮谷寓形久，慚無問俗方。文章古刺史，今昔竊餘光。
穢草誅還密，浮萍去又生。輒污如鑑浄，有客若爲情。
秀泉開舊甃，初試仰山茶。寂寂有餘意，池蓮三五花。
園涉日成趣，窮詩嬾綴裝。梁間冰雪句，屈指歲華長。
洗竹遥山出，流泉到曲池。可憐波萬頃，黽勉對淪漪。
道院今猶古，閒中事可書。鷺鷗馴不去，誰可得親疎。
登堂方再月，已許慶豐年。偶繼前賢跡，承流頗裕然。
鴻鵠遠矰弋，魚鳥脫池籠。始覺一無物，方知萬事空。
氣驟烟雲速，風飛山嶽摧。神遊八極表，何必訪天台。
小池紅雨亂，曲徑緑雲生。白日相過少，春風似有情。
簾捲流螢入，牎虛碧月來。據牀罷書巻，獨上露華臺。
崖懸百尺古，面削一屏開。晴日流丹草，春風長綠苔。
唯求食有魚，岂虑出无车。有喙亦能颖，冯欢逊我舒。
天水浮金印，雲山作畫圖。禪鐘驚鶴夢，雲影落曇蕪。
簇杖千門啟，朝元萬國趨。側聞寬大詔，先與減田租。
去水縈東魯，晴雲近北天。故鄉在何許，明月浸樓船。
睡起晴沙滿，鳥鳴春樹深。天垂兩岸白，雲結半湖陰。
江北徑行處，春深始見花。東風流水緑，短髩照年華。
逺樹挂青幢，開帆坐碧窓。楊花三月落，白雪滿春江。
新栁縈春思，飛花送客船。孤雲結疎雨，落日掛長川。
纜引歌聲發，江平樓櫓髙。寒風晴欲曙，殘月下空壕。
疊嶂最驚目，排青隠星絡。雙溪頗醒心，激素出林薄。
寒燈伴無寐，空庭秋有聲。啓牎星月暝，愁縷自分明。
枕簟歌筵畔，無妨作冶遊。不須貪獨睡，雲夢澤南州。
幽谷自流芳，九畹風偏動。情托宣文琴，祥徵燕姞夢。
心兮本自虛，挺然脫塵跡。大節欺歲寒，中涵一太極。
明月悲笳發，殘粧待臘歸。學成胡地舞，羞着漢宫衣。
昔别鶯花早，重經梅栁春。髙雲斷去鴈，芳草未歸人。
海水無南北，潮聲日日來。歸人今海外，鄉信寄潮囘。
重九登高日，同人到峴山。堂堂懷逸老，紅樹白雲閒。
東鄰夜牙籌，西鄰晨伊凉。孰知陋巷士，乾坤書一床。
學者闖聖門，贔屭未易入。張子乃深造，以文作梯級。
三吳士淵藪，向我肯論交。尚友忌一鄉，同人貴于郊。
燒香爲後山，展像拜太虛。誰能作九原，候蟲弔寒墟。
張子五車讀，筆作蛟龍騰。百戰氣彌厲，依然短檠燈。
廣文無酒錢，到官倏改火。清譚坐蕭齋，惟子屢過我。
臛鴨久欲忘，食蛙近亦稍。人言淮浙殊，得飽不汝較。
君才高一時，從我計已左。要追莊惠塵，揮麈論然可。
衆景紛驕蹇，君獨著語親。十詩已櫝藏，不與俗子論。
再說可雙璧，斗酒或西凉。索飯仰屋梁，付子癭木床。
杜陵深堂奧，無己掉臂入。裔孫漫睎驥，槃姍取拾級。
取友英雋場，如子乃石交。進善定見與，言從浚之郊。
閲世有順逆，飛埃曀空虛。曠懷略外物，曲士乃拘墟。
李蔡下中爾，萬目指騫騰。何蕃頭欲白，秋窗耿青燈。
張子携詩來，危坐撥芋火。三問笑不對，政恐非助我。
冷官冷如冰，餬口僅廩稍。藜藿得好客，欠餘不擬較。
擁衾哦子詩，清夢即淮左。莫年書藏山，舍子誰印可。
置書營升，大似疎間親。因之返初服，佳趣遲子論。
幽人睡爲鄉，長日踵納息。天香喚醒然，頗復費詩力。
輩流魏家芳，要領僧榻夢。翛然目爲青，未敢蜚鴻送。
小籬護殷鮮，久厭雜芳眩。風煙桃李蹊，一付檀槐戰。
梁湖莽蒼外，後去未云遲。縣市容吾戀，江潮不汝期。
溪山可圖畫，風物憶吾鄉。漁艇鷗鶩亂，茅茨菱芡香。
龍公底戲劇，長嘯暝江天。雨鵲翻仍語，風舟舞不前。
新月如彎弓，清光射太空。看看三五夕，還露廣寒宮。
四明有狂客，歸計亦風流。好激鑑湖水，泛君天上舟。
姑待三年采，聊爲卒歲謀。可憐齊魯俗，乃欲比封侯。
明月照寒塘，涼飇動疏竹。汀葦雁相呼，沙洲人獨宿。
寒風振踈林，山中霰如豆。睡起開竹房，石泉動春候。
朔風卷寒雲，空山雪深尺。日莫啓柴荆，獨見尋梅跡。
黃葉隱溪橋，歸雲擁高樹。為問蕩舟人，蒼烟是何處。
元功初剪刻，妙處極玄玄。醉墨誰家筆，于今合自然。
焚香雲滿窗，坐嘯風生竹。惟有青谿人，時來訪幽獨。
范蠡傾吳國，奇計進西施。惜哉攻心策，不遇越王時。
幽人臥丘壑，相伴唯孤鶴。夜半山風來，時聞松子落。
有客乘白雲，引簫坐空翠。吹罷竟不言，背人度山去。
猛虎向我前，山鬼向我後。老僧已坐忘，寂然無何有。
昔日三千寵，君王獨愛才。芳心托下土，猶傍粤王臺。
可憐商山樂，黄綺不同歸。聞公有二老，晚節自離奇。
秋風芳桂叢，的皪好顔色。乃公欲盤旋，戒子勿剪伐。
樗櫟雖不才，亦各言其長。媿此萬丈夫，寐卧無何鄉。
堂上中聖賢，心醉百不理。堂下笑糟粕，未知其趣爾。
后皇有嘉樹，剡棘森自防。安得上摘實，貢之白玉堂。
暴虎須袒裼，馮河必褰裳。想公川上歎，誰與共行藏。
莊生十九言，妙處如筏喻。我欲問公居，公心無所住。
有時醉濁清，隨意眠小大。何須酒池中，始了一生課。
酌酒月為伴，開門山近人。白雲湛江色，碧草弄湖春。
飲水不救渴，利害成火攻。那知在人世，長夏有清風。
負米慙子路，殺雞愧茅容。汗顔戴履間，子職何以供。
富貴以榮親，有命不可必。道義以榮親，古人所無斁。
茫茫八極內，何莫非斯人。苟非富道義，何異彼黔民。
人稟五行秀，卓然與物異。由其達大經，秉彝不容己。
人爲天地心，體焉天地同。病於有我私，不能相流通。
二程十四五，即爲聖人徒。汝年已蹉跎，得無驚覺乎。
昔者抗厥志，欲效顔子復。今胡事悠悠，反作曹食粟。
古人用功處，步步最縝密。胡爾大闊疏，踐履無其實。
細味古人書，惕焉重深慚。循首以至足，百無一二三。
器局事宏大，心期勿卑汙。俗士不必效，汝爲君子儒。
百樂不足玩，萬好俱無益。休休事追逐，蕩志而害德。
輔仁貴有益，謹毋友善柔。良心放則死，胡爲樂佚遊。
克己貴乎嚴，存心大而正。改過勿憚吝，任道尤須勁。
知以達其行，行以精其知。二者互相發，不容偏廢之。
詩蔽思無邪，禮主毋不敬。二言書諸紳，時時與涵泳。
大學示絜矩，中庸發尚絅。昔人深工處，願言日三省。
周翁圖太極，張子銘訂頑。吾門禮義宗，毋離几席間。
言人必志聖，論學必志道。有如講爲邦，規模必王佐。
志一氣以動，氣一志以隨。持養使清明，和平毋暴之。
血氣有盛衰，理義無損益。理義要常勝，毋爲血氣役。
始學何所主，以心爲嚴師。動作必內懼，隠微毋自欺。
心藏隠奧中，乘間亦易動。須於動之微，堅持勿使縱。
人心甚可畏，動熾如奔霆。雖以刀鋸降，不能爲之寧。
居獨念無僻，境動情不肆。聖人然後能，學者須敬忌。
聖人於燕居，德容申天如。學者之自持，其可惰慢與。
吉士無妄語，德人不苟笑。容貌端以莊，話言謹而要。
勿謂善戲謔，於我固何尤。要知外不嚴，中爲之所流。
開卷必起敬，肅容正冠襟。如侍聖賢側，親承謦欬音。
事事物物間，私皆在所滌。一裘憾雖微，子路必勇克。
質暴難入德，心粗寧配義。君看簞瓢人，磨礲極醇粹。
氣稟微有偏，積習日蕃衍。矯厲工弗深，其末必猶反。
今日一念差，不即伐以柯。明日又重生，習熟將如何。
顔子不貳境，如判桐葉然。一絕不復續，何嘗有遺根。
成湯之盤銘，新焉旦復旦。未聞作聖功，毫釐有間斷。
義人之正路，中實存羞惡。要常由而行，不可離跬步。
禮者人之門，節文自中根。所主一以敬，出入無不存。
智者人之燭，於我非外鑠。清明本在躬，無容自昏濁。
孝以事其親，斯須不離身。始終惟愛敬，二者在書紳。
悌以事其兄，溫恭盡乃情。出門惟敬長，內外一於誠。
忠以盡諸己，其中不容僞。一毫苟自欺，在我先有愧。
信以實諸言，於外無妄宣。要須循爾物，何可背其然。
父子本天性，人倫此其大。一言在有親，不可薄厥愛。
君臣本大分，天尊而地卑。一言在有義，不可以爲利。
夫婦亦大端，乾男而坤女。一言在有別，不可欲敗度。
兄長而弟幼，天屬之羽翼。一言在有序，不可事私閲。
朋友同門志，所以輔吾仁。一言在有信，不可私狎親。
耳所以司聽，聽正乃爲聰。匪彝謹勿聞，聞之則爲聾。
目所以司視，視正乃爲明。非禮謹勿睹，睹之則爲盲。
口所以司言，所言必正說。非法謹勿道，道之爲噬噎。
手所以司執，所執必正事。回德謹勿持，持必爲痿痺。
足所以司履，所履必正道。邪徑謹勿由，由之爲躃跛。
心爲形之君，所主一身政。持養常清明，百體皆順令。
泛觀事物間，是理真卓卓。無一非吾事，要在博所學。
物理本不齊，雜然各異分。參伍寧無疑，要在審所問。
論學取諸友，舉隅發之師。欲自得其傳，要在謹厥思。
利與善之間，微似未易斷。欲無毫釐差，要在明厥辨。
學問思辨者，於中瑩且精。欲實據而有，要在篤於行。
師者人之範，辨惑正吾疑。苟不就有道，倀倀其何之。
友者人之輔，以善相切磨。不取直諒聞，其如損德何。
善者性所有，不可無諸躬。每見必勇遷，吾德乃可崇。
過者動之差，毋容實諸己。才覺必速改，乃不爲吾累。
禮以維其心，在心無不敬。非此勿言動，非此勿視聽。
義以維其心，在心常有制。惟爲理所宜，不徇情所利。
廉以維其心，在心常有辨。一介不妄取，真如視土糞。
恥以維其心，在心每知愧。不善臨吾前，真如負芒刺。
洙泗三千衆，何人得正傳。省身有曾子，克己獨顔淵。
賢哉顔氏子，陋巷獨幽居。簞食與瓢飲，蕭然樂有餘。
敬謹曾參氏，臨深履薄如。平生傳聖訓，要具孝經書。
人子勤於孝，無時志不存。夜來安寢息，早起問寒暄。
奉水微微洒，恭提帚與箕。室堂須淨掃，几案亦輕麾。
應對須恭謹，言言罔不祗。父呼唯無諾，長問遜爲辭。
進退須恭敬，時時勿敢輕。先生趨拱立，長者後徐行。
携壺上翠微，雅致何今昔。誰知一笑間，俯仰成陳迹。
飲月漱吟齒，心事何輪囷。醉舞影凌亂，子其謫僊人。
玉刷清秋迥，雪翻碧海孤。無因擊大野，仄立動愁湖。
四月過新雨，西湖羅綺春。荷花嬌緑水，妬殺采蓮人。
歌筵長白日，舞袖亦青春。試看西湖上，能逰有幾人。
熙陽含景麗，積雨散層隂。因憶開雲日，悠然思古今。
黝然一潭碧，對此澹若空。物象從生滅，泓涵自不窮。
孤亭接混茫，髙睨衆象表。不以登髙獨，焉知視下小。
半壁倚嶙峋，下俯幽潭色。潭色與壁隂，渟洄不可極。
萬木互隂森，幽泉細迸瀉。借問亭坐人，何如馭風者。
齋居意轉瞑，幽懷不可道。風吹枝上花，日照滿庭草。
人閒花自落，春靜鳥還鳴。不覺傷時暮，空似漆園清。
春事何太急，落花盈我衣。為是傷春思，深尊坐不歸。
桃紅含宿雨，柳綠更朝風。青鞋了窮達，時過芳草中。
我懷竟何事，春風日正遲。蒼鳩自有伴，時時語花枝。
吾謀適不愜，雲山道欲安。春風催鳥喚，遲日上闌干。
人事紛不極，青山即吾涯。無心邀酒伴，白日臥山家。
物外江山近，芳林景色新。相逢如弗樂，花鳥自輕人。
素是獨往客，花時情更真。三盃酬雲月，一曲太平春。
十畝幽棲地，乾坤一息閒。身從花鳥幻，道在羲唐間。
藹藹青莎道，荔園三月開。陶然採芳去，春風暮徘徊。
鳴蛙渾亂聒，誰謂春宵幽。幸有雲間月，婆娑數解愁。
山園晴眺望，風花日暮稀。遲此花間飲，猶得送春歸。
盈盈春園月，風動百花香。不見花開處，蒼雲蔽月光。
荒階惟鳥跡，白石亦青苔。起撥雲書亂，春風陶一杯。
日月坐超忽，烟花風雨稀。鸒斯無世恨，飲啄幾沉飛。
人事有代謝，風光無改時。今日花開落，他年烟雨思。
光風如昨日，綠樹囀黃鸝。醉來花裏臥，花鳥會吾私。
獨有青山思，不隨芳草移。今日東風至，花開仍故枝。
閒花忽開落，尊酒謾相親。素抱如弗樂，青山不是春。
如今花色濃，吾屋自幽僻。已忘窮與通，時復開雲席。
門巷隨村落，柴荊低拂人。靜軒無世味，盞酒是青春。
已見花開盈，復聞鳥語淺。誰能並雲軒，醉月辭軒冕。
春深草木長，地幽苔路滑。中有玄真翁，披衣臥蘿月。
藥徑深紅綠，山窗繞翠微。時來花下臥，蝴蝶夢中飛。
世故中年淺，烟花春事悠。祇令臥花月，今古嗟雲浮。
颼颼萬峰頂，宇宙盡聞聲。會得真消息，知予是强名。
君子之容舒，吉人之辭寡。有常則可矣，欲自得之也。
青青檻外竹，永日坐清幽。晴風渾不亂，時有翠雲流。
白水明崖草，青雲起暮山。春風涼不絕，歸鳥恣閒閒。
芳原晴睇望，隱隱見荒林。鳥向青田去，雲還碧澗陰。
蟬聲悲古樹，鳥語度薰風。雲移日影過，人臥青蘿中。
悠悠雲蘿裏，獨繫青山客。不見往來人，時有鳥行跡。
天地何大鬱，此園賴幽清。脫巾臥松下，起聽風蟬鳴。
露頂依華樹，薰風冷宿襟。他方異炎熱，何似故山岑。
解衣不覺暝，風枝聞鳩鳥。坐移白日光，雲思方浩渺。
芳草連日色，古木多清風。掛衣叢薜上，時臥青蘿中。
暑穫豈不勞，稱心固自好。何如青雲人，冰炭滿懷抱。
稻色滿平畬，侵辰穫東菑。今年春穗熟，幸免寒與飢。
憑高試一望，歷歷見分野。斯人各有營，誰是悠悠者。
榮華如轉夢，落花覆芳草。我來臥山中，歲月不知老。
醉時愁亦樂，老去日如年。慣見紅相別，欣逢綠又鮮。
世人共鹵莽，誰將一日閒。予懷渾脫略，把酒對秋山。
弦歌不救魯，告諭難入巴。世事蛇赴壑，吾生狗喪家。
富貴碧筒醉，褦襶火傘來。何如溪山曲，一笛吹寒梅。
逃不從幼安，放非效玄真。願事堯舜主，或與夔龍親。
膏粱道之賊，資財人所奴。不如貧而樂，客至菜一厨。
角利蠻與觸，幻世慈若巴。當知靠裏業，自有書滿家。
俗氛炎鬰攸，世燄毒惡來。清當友孤竹，隠當友仙梅。
風雷漢臣會，天日唐主真。而曹其勉旃，或者一見親。
風吹庭葉響，日夕涼秋思。卻望江山道，不似陽艷時。
知心不用多，流俗未易一。相逢輒矛盾，方信有膠漆。
蒲葵裁成扇，癭木斲爲樽。自是山林物，不入紈綺門。
書窗二尺檠，爐亭一樽酒。別去七十年，此樂重回首。
爾來魯泮新，快覩戴席重。下舂分尺光，乃與此際逢。
草木味自同，樽酒歡相與。舊夢忽以醒，恍不知何所。
四座同寮賢，一和長官契。樂極忘主賓，論到貫麤細。
鳶魚自飛躍，烏兔自追奔。中有古道在，難與時情論。
江湖寬相容，風馬留更勤。襄陽或可傳，北山若爲文。
窮巷隔紛轍，端居對碧林。落日寒原暮，悠然松桂心。
秋色無遠近，出門見寒山。卻羨雙飛鳥，天空任往還。
世路關山險，閒門秋霧深。如何一杯酒，不與古人斟。
沉吟昔人詩，斟酌黃花酒。如在武陵春，軒榮復何有。
白日青山去，風塵知己稀。祇應戀花月，醉舞自光輝。
石道黃花細，柴荊白酒香。此尊齊天壽，何止傲侯王。
行雲自去來，孤英欲開歇。且盡良辰歡，清歌彌突兀。
日日黃花下，年年秋興多。欲捨此尊酒，其如新月何。
日寂秋容暮，天寒野色悲。林中無偶坐，獨製武陵詞。
秋空無片雲，萬里照清徹。河漢自依依，諸星向明滅。
夜久露華白，天清月近人。寒尊不可醉，綺席暫相親。
秋月本自佳，況復秋水映。蕩漾成綺章，一塘開懸鏡。
圓魄徑中天，沉吟夜自久。到處成輝光，掬水月在手。
月色涼於水，高遊人未眠。攪衣欲乘月，白雲遙在天。
秋風涼夜靜，秋月照空明。獨往意未極，時聞零露聲。
夜久塵慮息，泠泠寒風生。長嘯望山月，頺然與道行。
水與晴光浄，天連野霧長。吟詩秋葉落，眺遠惜年芳。
出門忽一笑，天地亦風塵。正好移雲谷，攜書曳角巾。
醒時白雲歌，醉作青海舞。笑迎圯上翁，竟與麋鹿聚。
雲松空莫莫，幽人久不來。今朝乘雲去，青山為我開。
予歌白石爛，天地杲雲愁。欲別青門去，歸與老妻謀。
暮臥松間雲，朝食石中髓。塵世自紛紛，我懷無非是。
寒光清邑里，夕望杳川原。左右雲林曠，惟聞歸雀喧。
枕席琴書滿，褰帷見遠峰。山人自幽寂，雲鶴來相從。
雲霞成侶伴，虛白侍衣巾。卻語桃源客，如今出處真。
寒光動墟落，禾黍依時繁。無心閒世界，寂寞白雲軒。
簷外青山思，人間出世心。塵機自冺滅，雲月暫相尋。
有欲情俱幻，無為道始尊。雲眠散幽帙，青山月照門。
山橫平野靜，月照青林圓。褰裳拾明月，吾懷亦冷然。
靜似桃源裏，清稱松子家。自然幽意愜，何必擬丹砂。
百年常得意，四海一身輕。詩酒頻堪使，茅齋歲暮情。
杖藜霜華白，青山亦可憐。歸來荊扉下，蕭瑟撥書眠。
明月照柴門，寒風吹修竹。寥寥清夜思，幽人每獨宿。
靜處歲時晏，荒齋人跡稀。獨有雲園月，夜夜伴清輝。
天地奇男子，終當廝一名。欲尋洙泗路，未暇問三秦。
君親千里夢，家國百年心。歲月催人急，霜華兩鬢侵。
觀瀾知道體，躡足見天根。此意何曾遠，分明不待言。
仰首幾瞻望，蟾宮桂吐新。嫦娥應有意，偏愛少年人。
文字無憑據，高低在識銜。不知邵康節，原是一青衫。
一兩點花吐，二三聲鳥歌。書生自知足，好景不須多。
園林有佳趣，扶筇時往還。白髮心猶壯，逢仙不問丹。
村村開玉樹，處處綻銀花。始信乾坤富，誰人說大家。
門外一溪水，山頭幾朵雲。槐陰三盞酒，開口唱南薰。
造化栽培久，秋光逼草堂。天風無禁約，吹散廣寒香。
道體茫茫也，觀書徒五車。好將男子眼，看破雪中花。
鐡幹搖不動，封姨莫妬猜。剛到無花際，從容帶笑開。
天地眷瓊葩，瓊枝護練花。愛渠清白好，不肯嫁繁華。
六出混五出，皚皚迥無異。消融讓結實，調羹功及第。
墻角吐暗香，清白居上品。世人高着眼，梢頭好光景。
吾道在天地，動靜旋相生。禪家自灰槁，空負源頭清。
書債何時了，君恩欲去酬。白雲隔萬里，翹首葉岡頭。
開花多異樣，山鳥不知名。萬里清河客，來遊故郡城。
天地何生我，青山綠水中。昂然不飛去，詩酒醉春風。
一派清河遠，金枝玉葉新。春風嫋嫋煖，吹動座中人。
筠竹竹無異，舉頭山不同。瞻雲深拜祝，護我白頭翁。
笑入草堂來，庭花喜開遍。春風吹我懷，如見草堂面。
遲遲爛熳開，貞元會合培。喜與一陽復，香從天上來。
幽谷居雖陋，春風道卻尊。門墻桃李樹，生意滿乾坤。
鷹吊橫縧路，春風動客衣。浩歌登絕頂，回首萬山低。
路遠嗟來晚，山僧夢已癡。敲門驚破膽，撩亂佛菩提。
禹門風浪小，魚躍未騰霄。轉海脩鱗甲，翻身即巨鰲。
乾坤多路頭，行行莫差卻。世人不慎初，千里始知錯。
當年同苦樂，今日各東西。白髮相看老，江雲悵望低。
杖頭知母力，衰弱不如前。母杖何能久，傷心涕淚漣。
祖母恩深厚，陳情乞養終。祇聞兒養母，孫亦與兒同。
結廬南山下，經歲少人來。雲罩庭堦靜，呼童歸不開。
莫羨東鄰富，堪嗟西舍貧。家居一塊土，天定兩般人。
多時南北地，今復過東山。未遂登臨願，終身負恧顏。
溪源何處發，流水下瑤天。未到廬山下，先觀瀑布泉。
汨羅屈原苦，首陽伯夷飢。我欲戒孤憤，不與借階梯。
功名還壯士，道術付諸儒。但欲謀田，扁舟下五湖。
可憐負薪子，誤有廊廟志。出門欲何之，馬拙車未試。
一飯腹果然，身外百不須。深知饑方朔，不似飽侏儒。
墮落生死間，大患爲有身。老子識未破，天地豈不仁。
幽居悟前疲，寡欲得身健。筮之此何祥，厥繇無水困。
有書但插架，有門亦常關。是非天下爭，而我土石頑。
好酒來誰家，明月得我心。把酒弄明月，醉卧盜不侵。
阨窮果何尤，利達竟誰在。眷言荷鉏人，妻子敬相待。
或勸著子書，我恐落人世。呼兒具紙筆，一歲復一歲。
人事盡鄉曲，田租了王官。獨於大海枯，不改古井寒。
一壑亦易得，安得桂林林。道人偶見之，不是歲月深。
兩崖束青天，中有月皎皎。乍可謂月低，不可謂天小。
促膝有仙凡，爛柯無小大。誰知桃源人，不在秦晉外。
嘗聞鳳棲梧，梧老鳳未棲。令我日佇立，不知月東西。
雲以無心出，雲歸亦何心。樵牧窺其藏，妄意此阻深。
清曉閲草木，各具天一水。安用學餐玉，將以蘄不死。
涓涓自空來，霏霏復不見。安得自尤物，使我耳目亂。
凭欄時獨立，萬象皆見前。若非著眼高，亦是天一偏。
鬵釜吾已溉，吾纓亦無塵。漥石以潴之，恐有抱甕人。
四出花中異，三開格外芳。名高評月品，韻勝霸秋香。
仙馆高寒地，孤梅石罅生。西湖千万树，何似此株清。
山晕太古色，日高苍龙飞。吾生好观物，心赏与时违。
月明孤嶼雲，一鶴唳清夜。和之以君詩，竹牖寒燈下。
倚馬揮萬言，跨馿哦一字。遲速不須論，紉雲看奇思。
曲磴罗奇石，悬崖烂紫芝。披云探石室，疑有牧羊儿。
雨后秦坡水，势若天潢注。非风亦非雷，摇动山中树。
野老從余話，文公在半山。蹇馿追不及，落日寺深關。
年少坐談玄，鍾山直北邊。春風吹夢過，淚浥舊貂蟬。
守法曾丞相，能文陸左丞。風流如未泯，應作寺中僧。
龍護朝元閣，鶴棲封禪臺。中原垂白叟，只望羽書來。
作者正七人，飲中空八仙。長齋詎容醉，晉也合逃禪。
對月悲歌起，歌酣膽氣豪。光芒將奪月，秋水雁翎刀。
世事環無端，聖功井有汔。欲知至不至，密驗物交物。
志士非匏瓜，焉能繫不食。毋安白駒空，請放鳴騶入。
良夜月篩影，清晨風掃壇。自合侯千戶，何須斬萬竿。
冬與滕六宜，夏與趙盾敵。更有茯苓功，保君千歲質。
雨浥燕脂落，肌豐骨肉勻。方知杜陵老，曾寫此花真。
溥博參洪造，希夷法自然。鴻名稱盛禮，玉冊趁新年。
俗阜登臺樂，農祥擊壤謠。何人知帝力，爾極聽垂髫。
白玉重鎸冊，黄金再鑄章。宮中饒樂事，大典對春陽。
冰泮西湖裏，人遊玉燭中。非關風習習，端爲樂融融。
綵勝年年巧，椒盤歲歲新。君王千萬壽，長與物華春。
暖律催花蘤，晴暉活柳枝。發生雖有信，造化本無私。
莫訝東風早，元從太極來。臘寒猶半月，花已滿頭開。
字縷黄金勝，酥白玉盤。不須誇百巧，百。
欲識通明殿，須看德壽宮。聖君朝聖父，雲捧兩袍紅。
有道春偏好，無爲日更舒。齊心大庭館，何處覓華胥。
興慶唐儀重，東朝漢會尊。帝家春更好，日月照乾坤。
彤管播徽音，年年姒佐文。向來長樂注，溢美謾紛紜。
殿閣無爲日，朝廷有道時。椒浮重醖酒，花發萬年枝。
手把蟠桃植，何勞羯鼓催。從今三萬歲，十度看花開。
閬苑紅初露，瑶池碧半涵。春生從太極，化洽本周南。
聚景貯壺春，仙關晝不扃。小桃無數發，好幸綵霞亭。
紫禁風光早，深仁奪化工。試看澄碧殿，池凍已全融。
選德庭前柳，朝來漏泄春。等閑施御箭，穿葉捷於神。
湖光如几席，山翠静微尘。不敢高声语，恐惊上界人。
春入坤寧殿，夭桃暖更饒。直緣心不妬，豈有壁塗椒。
浩蕩天同泰，清虛日自長。誕辰纔半月，因以頌無疆。
衣進含風葛，觴稱垂露漿。更纏長命縷，仍泛引年菖。
披拂疑無力，幽姿本素心。自甘長寂寞，空谷鮮知音。
池藥風烟凈，壺天日月長。寶書繙蕊笈，碧穗裊爐香。
得道本無爲，加餐亦應時。琱盤初薦冰，玉食更葅龜。
翠袖寒微动，凌波不着埃。神光離合里，疑是宓妃来。
赫日中天正，清風養物深。葵傾多士志，草偃萬方心。
殿閣南薰細，宮壺晝漏遲。皇恩隆宰輔，賜扇御書詩。
唐代重茲辰，王公各貢珍。忠誠惟李泌，只欲獻其身。
講勸停西學，番休寓北門。隆儒心不倦，夜夜賜冰盆。
桃結千年實，蓮開十丈花。蘆香并槿茂，應笑阿瞞家。
寶箑裁新樣，團團玉柄寒。御書真翥鳳，仙女莫乘鸞。
椒殿南薰遠，蓬壺清晝長。黄庭書繭紙，筆法似慈皇。
瑞雀巢珍木，雙雙枕石圓。翠娥誰採得，傳旨賜金錢。
午位符炎德，真人感赤精。誕彌佳節近，四海祝長生。
嘒嘒蜩鳴柳，飛飛燕拂簾。堯階無一事，象戲戰斜尖。
赫奕蕤賓月，宮庭樂事頻。便從端午節，排當過天申。
對席瑶池宴，憑欄競渡船。薰風清漏坐，鈎月夕侵筵。
民壽休頒朮，人淳罷賜梟。堯賢不遺野，楚些豈勞招。
薰殿午風清，金盤滿貯冰。願言均此施，四海滌煩蒸。
何處宜佳節，風光大內家。爭新九子糭，競巧五時花。
甲庫供團扇，宸毫御古詩。龍蟠仍鳳翥，誰數晉羲之。
境勝日偏長，心清夏更凉。超然遠覽處，何止傲羲皇。
積雨收梅夏，清風度麥秋。六宮爭獻壽，不覺月沉鈎。
丹篆釵符小，朱絲臂縷鮮。都無邪可辟，祇有壽方延。
交柯靉蒼寒，不礙青霄路。油然隠者心，一聲孤鶴度。
蘭亭飲者徒，因物寓天理。著眼靜中觀，坎止流行耳。
悠悠澗邊人，濺濺澗中水。水流無返時，人生流水耳。
逝波不可迴，白鳥不可馴。古人成感慨，今人猶古人。
客問燕山地，燕山地不多。祗因解培植，桂子綠婆娑。
自有此山扃，疑與浮世隔。清風襲我裳，竹下有來客。
未險先藜杖，逢亭便小留。今番已非昔，後去可能遊。
竹暗筍無數，江晴水有痕。田蛙喧麥隴，野犬卧柴門。
東西耕釣窟，左右利名津。倚遍闌干曲，知幾有幾人。
竛竮竹外枝，啼妝凌曉霰。東君不主盟，對人作此面。
閉戶蠶新浴，開簾燕早歸。何曾春欲去，自是物華非。
柿葉紅如染，橫陳几席間。小題秋樣句，客思滿江山。
魚水時暫歡，芝蘭近同臭。惟有石丈人，萬古情如舊。
蔟蔟瓊瑶屑，花神點綴工。似知吟興動，滿面是春風。
欲別哽無語，蘸酒評歸期。潮汐有朝暮，郎心無轉移。
變態分陰晴，悠悠浮太虛。冥與此心契，時哉道卷舒。
蘭影樓前淡，姮娥掩淚看。惜花兼惜影，未忍倚闌干。
不記門前路，門前一尺深。梅花如有語，參透老逋心。
蕭疎拂行雲，清陰籠遠汀。水色元無色，相逢眼自青。
一隴以鶴名，疑是終南徑。山靈無獻嘲，出處由來定。
新月中宵暈，孤星依未安。天階雲影逼，不忍拂簾看。
綠絹深宵濕，依人幾葉蘭。姮娥如有意，分影上眉端。
玉燭天時正，金穰歲兆豐。華封遥上祝，聖德與天通。
禁籞希臨幸，宵衣戒未明。餘閒寓弧矢，勸講只儒生。
官梅猶注萼，御柳漸垂絲。太母如任姒，深居寶儉慈。
內殿家人禮，猩袍奉玉巵。椒盤勤盥饋，百世有孫支。
茅屋寄深山，白雲任往還。狂吟常閉戶，名利兩閒閒。
霏微初洒潤，霡霂自知時。上林千萬樹，樹樹有新枝。
渰渰來天際，津津溜苑墻。還騰百川水，一雨遍遐荒。
行行窮逺陌，冉冉度香車。未就王孫飲，聊看田父鋤。
鶯啼燕樹合，水漫渚蒲新。春歸不須恨，化域自常春。
百卉伏窮陰，一枝倚春色。因易探真機，生意何曾息。
早慕共姜節，還誇孟母賢。爾來授經處，應廢蓼莪篇。
臥病違朝謁，依然向日心。不見清溪上，葵花一院深。
野人懸磬室，那得粟千罌。且共搴芳實，無須惜落英。
迎風如欲鬭，徹曙不知啼。舊得尸卿術，栽花總似雞。
本來百蟲身，墮入諸花趣。有情與無情，常愛中園住。
濂溪有此天，天外得此景。景中一衰翁，融入吟哦境。
山人賣卜歸，滿砌正芳菲。不堪懸竹杖，留取市荷衣。
密蕋與繁枝，參差間竹扉。紅芳雖自媚，緑刺罥人衣。
昔聞綵作花，花却春羅似。欲覔翦刀痕，盡付東風裏。
丰茸鬭春色，枝葉何娟娟。弱質難棲鳯，從教香麝眠。
擢頴疑瑤華，攀條亂素手。酣歌不自聊，助予一搔首。
秋園金氣應，含素向欄干。莫作朝簪比，唯宜戴籜冠。
長伴百花開，不共百花老。悞却送春詩，只疑春正好。
碧樹攀欲盡，黄鳥啼正歇。一花復一花，常如二三月。
抱質宜素秋，開花如白槿。對爾好玄談，何郎新傅粉。
清芬惬幽抱，手自植中林。不須滋九畹，聊此對同心。
芳叢雜芝蕙，稱此北堂幽。為園自可樂，那必爾忘憂。
地慚揚子宅，草似鄭公鄉。書巻年來廢，空翻白日長。
彼哉市道交，出語指天日。未逢魏與裴，三歎扁斯石。
百花春色裡，一徑鳥聲中。偏稱逰人坐，壺觴誰與同。
朝菌無晦朔，此草自千年。萬物枯榮理，凭欄一慨然。
托根長水石，正與幽人宜。更看成九節，服食比華芝。
紫文何葳蕤，采采露華滋。不向髙岡上，常依白石墀。
寂寞含清露，葳蕤蔭紫苔。尾長無羽翼，不得上仙臺。
彭澤髙人里，孤山處士家。清明逈相映，草樹亦交花。
生涯萬巻書，何似營農圃。散帙向晴簷，中有諸花譜。
人人苦炎歊，於我覺太甚。北戶其清凉，萬事付一枕。
霜黄上林草，天子欲更衣。六宫齊望幸，紅紫漫成圍。
常年老瓦盆，珍重花神意。白衣人不來，對爾聊成醉。
秋香初破蕋，逰蜂日來往。還愁蝴蝶競，結窠花枝上。
弱羽綴芳枝，離褷傍水涯。欲識此花品，唯應逸少知。
天工潛結構，朶朶疊紅英。為是登髙助，偏宜樓子名。
那得東籬下，忽逢浣紗女。清露濕鉛華，捧心寂無語。
逺師不染性，持此遺陶公。三徑雖云好，了知色是空。
花得同心媚，差池雙燕飛。應多戀主意，社後自忘歸。
上林故多蛙，爾聲何喧闐。忽感自得意，寫之觀物篇。
四老不知姓，相逢各問年。山深無甲子，黄髮故依然。
舍瑟聲不傳，詠歸聲在道。風乎野水濱，夕陽轉芳草。
一氣融萬象，大哉造化仁。自耕還自鑿，熙熙康衢民。
山下水一泓，山上雲一朵。有塵飛不來，終年風月我。
未能游汗漫，聊自托空虚。嘆息紫芝老，寥寥千載餘。
浮雲看世事，如水見交情。此道令人棄，悠然想太羮。
儵忽何年來，鑿此混沌竅。誰知方寸間，雲水常相照。
几上五千文，幽棲似鹿門。春光看欲盡，董相試窺園。
一犁足春雨，一絲摇晴風。樂此至樂地，其惟蓑笠翁。
逺近春鳩鳴，一村競田事。老人抱甕來，搰搰亦何意。
窮鱗赴激湍，漁子争夜漁。何時更拊手，濠上觀鯈魚。
老樹傍衡門，人家頗不俗。蘆荻春風吹，光分山水綠。
枯槎浸清溪，飄飄野雲度。徘徊復徘徊，撚髭未成句。
山空萬籟寂，鐘響時出林。欲尋定僧語，烟蘿交翠岑。
泉石聊復爾，杖屨亦偶然。萬化同一適，魚鳶兮天淵。
步兵舊游地，野人今結廬。千載同一調，志隠不志魚。
迴沿月明中，溪花夾長鏡。相逢溪上翁，掉頭不言姓。
盤旋山水間，隠者固所樂。寐寤獨言時，畝心猶昨。
風雪渡頭緊，孤城欲暮天。去來總自得，知是子猷船。
千峯如散綺，夕陽在山半。山中人欲歸，適意忘景晏。
客持一巻書，乾坤吐玄秘。由來識者稀，獨立寒山翠。
故園千里外，獨有夣魂過。何時更攜手，散髪共行歌。
采蓮折却藕，藕折絲不絶。迴船向中流，綰作同心結。
斜睇向芙容，迴身鼓蘭楫。莫待暮潮生，宛轉紅粧濕。
采蓮莫采花，花盡乃成子。八月白露寒，悵望秋江水。
采蓮復采蓮，蓮葉青田田。舟輕風蕩漾，抛失露珠圓。
停橈采蓮花，花開半花落。渌水日夜波，紅芳詎如昨。
去覺横塘近，來驚初路遥。因聴竹枝曲，倒把木蘭橈。
荷葉不任裁，藕絲不任縫。相呼早出浦，逰子怕窺儂。
鳬鷖滿中流，試數雙與匹。賭失碧玉篸，歸家不敢説。
種得楊柳葉，年年綠滿枝。非關隔望眼，偏許鬥要支。
蓮花自灼灼，蓮葉自田田。藕絲截不斷，花葉還相連。
城東馬耆寺，盡日掩禪扉。萬綠聲中去，斜陽不滿衣。
桕葉紅于染，漫山鬥晚霞。笑渠桃與李，但作女郞花。
春風百樣花，秋光才一樹。斜照如有情，徘徊不能去。
葛帔隨風輭，鑪煙一縷斜。凭欄遲涼月，影上紫微花。
禪林幽更幽，寒燈常皎皎。隔溪人未醒，枕上鐘聲曉。
弦月發皎光，空波獨澄碧。欲從素心人，共究無言易。
對君君不言，坐我語不語。浮雲斂太空，相看祇如許。
江天渺茫茫，知音在何處。落指不成聲，抱琴且歸去。
世路競棼逐，末學多支離。生意本無言，春風上綠枝。
鑄印大如斗，佩劍長拄頤。不如茅屋底，睡到日高時。
皎皎冰玉姿，挺挺蒼翠質。精白一寸心，常捧中天日。
仰之已彌高，行亦無跡轍。默識尼父心，敢肆豐干舌。
寒冬木葉落，大空淨無塵。蟾光湛中沼，仿佛見吾真。
觀魚日觀水，見魚見吾性。魚水渾非觀，與天共游泳。
人與天地參，一誠貫樞紐。會到得一時，造化在予手。
一碧涵天光，八牖開玲瓏。觀水觀其源，千古在目中。
夫子在川上，示以逝如斯。法天以行健，見易時見之。
萬仞懸湍厓，長虹跨天表。我有雙飛鳧，仙路諒非杳。
古竈棲霞隈，不見煉丹叟。真丹自玄玄，還覓爐中不。
兀兀擎雙樓，南天望不極。枕石批霞餐，豈羨黃粱粒。
絕壁開雲扃，飛湍作簾掛。因風時捲舒，巧入詩人畫。
雲來山有衣，雲去山呈骨。白雲自有無，萬古山常兀。
蝘蜒蒼龍蟠，此是龍之首。迅雷晝日翻，列缺雲中吼。
山中無甲子，地窟疑長秋。夏日人登覽，仍添集翠裘。
午夜漏虹光，出巖觀海日。天雞渾未鳴，已見雞冠出。
春雨夜初歇，源泉曉發時。無風塵欲靜，水面見玻璃。
暑翳雲中斂，寒光鏡面開。冰霜涵六月，疑渡水晶來。
蒹葭淒隔沚，玉露滴孤桐。太宇連空碧，秋毫一瞰中。
涓流歸宿坎，暖氣動寒泉。影浸梅花月，相看太極圓。
胸中飽龍韜，口外探虎窟。養晦且待時，中天見明月。
星斗夜夜光，風雲日日改。動靜識玄機，泰山見東海。
廿載交遊舊，殊方會晤新。將心托明月，千里共佳人。
東望白鶴峰，西引澄虛臺。幾時釋塵鞅，與子終徘徊。
兩峰祇一峰，千里共一里。長憶同心盟，時行與時止。
鴛鴦停繡黼，魚雁杳來書。斂鬢窺明月，愁魂亦愴予。
當窗寒露滴，繞砌草蟲鳴。細語風前祝，那因得寄聲。
縮席此相逢，攝衣遽然別。何以把贈君，清風及明月。
叢木翳重岑，幽人在濛。疑是葛天民，混沌猶未死。
砥柱中流起，千秋障頹波。我欲據其巔，浣手探銀河。
山麓竅靈巖，巖底流玉液。至人常洗心，空飛了無跡。
我有王喬履，飛過會仙橋。相約純陽侶，洞庭夜吹簫。
兀石寬且平，識哉此談經。默識渾無語，千原春草生。
人人欲見聖，豈以面目求。由之乃克見，真見惟真修。
春水來方塘，群芳散疏牖。獨坐亭中央，微醺數盃酒。
本無媚春態，豈與群世爭。貞心對此石，寒歲結真盟。
春荷夏見花，實成斂青蓋。剝盡還藕根，生生本常在。
性道本無二，心一道自一。性上非有加，至德是何物。
四時都是春，佳興與人共。灑灑風月懷，一行一吟弄。
碧山逢羽客，寶鼎爇琪林。爾欲傳丹訣，吾將語道心。
丹穴朝出雲，赤日晴仍雨。拉爾盟寒歲，與之同避暑。
餔糟同啜醨，醉倒橫路多。誰是獨醒者，聽唱銅鞮歌。
風塵遍海涯，一室焉能掃。帚柄願持來，廓清天下好。
地僻青山擁，人間白晝長。草堂無箇事，終日瓣心香。
淳風悲日短，天意竟何如。怕到澆漓處，令人長嘆吁。
蕩漾前溪水，萍開自不妨。蛟龍吞作雨，玄澤滿天香。
霜綃纔半幅，描冩盡中華。城郭山林裏，窮愁未有涯。
瑤琴空石几，腸斷未成聲。聽待他年鼓，熏風指下清。
松濤度晩風，泉竇流閒月。移榻對天光，不知清興發。
種筠酬彩鳳，栽樹養甘棠。更欲葵心吐，山居鎮日忙。
嚴冬風力重，寒谷鳥聲幽。把此太和春，願分天盡頭。
掃雪撼庭梅，烹茶折檻竹。清生腋底風，香潤林間屋。
昨見爾蓬頭，飛飛亂於草。網網一束來，今日方看好。
淑徳歸清議，華稱亦大箴。願言思義處，深顧命名心。
清血流天地，花軀老甲兵。野塘巖下士，一日遂知名。
黃花原自瘦，得雨亦能肥。沐浴君恩重，秋腰不減圍。
百卉隨風靡，惟君意不平。由來強項令，未肯折腰迎。
粉本勝龍眠，白描通畫禪。青娥真耐冷，著意鬥嬋娟。
甘作群芳殿，能令勁氣完。練成豪俠骨，禁受十分寒。
孤子身邊籍，先人地下心。不聞前夜教，流淚滿衣襟。
水淺天亦淺，山深路亦深。醒來欲續句，夢景渺難尋。
壺中別有天，谷口渾無事。一枕八百秋，風雨轟雷鼻。
借问天边雁，关程千里馀。来时经帝里，可有寄侬书。
何處木犀植，風吹斷續香。香無今夕異，重桂坐高堂。
筆跡因難泯，詞華詎可磨。二賢名不朽，千古著山阿。
雲開見山雪，院靜聞松風。吏去曲肱臥，疑非塵世中。
雲梯連石磴，香樹鎖松關。林壑疑無路，神仙別有山。
遶殿猗蘭紫，浮觴壽柏青。瑶池演春算，倍受八千齡。
曉箭催蓮漏，君王問寢時。光風浮玉琯，瑞靄映雲旗。
紅日升暘谷，青輝應嶰筩。萬方陶美化，渾在泰和中。
翠水冰融盡，雕櫳日上遲。東風報花信，先拂萬年枝。
露沐千門柳，風縈九畹蘭。會聽鶯出谷，行傍采桑壇。
柳映金鋪麗，菰黏玉俎香。六宮隨鳳輦，來獻九霞觴。
覆戶雙人艾，浮樽九節蒲。更聞天子孝，瑞箑扇堯厨。
祝網湯仁布，垂裳舜德敷。五兵渾不用，安事赤靈符。
日永三星正，風薰萬宇凉。要知垂艾意，期與庶民康。
繞臂長生縷，無非柘館絲。還因袗絺綌，深念葛覃詩。
七十未捐書，正恐死乃息。起挑窗下燈，度此風雨夕。
猾賊挾至尊，天命矜在己。豈知高帝業，煌煌漢中起。
秋雨秋山夜，縱縱自橫橫。平生無罪過，不合去爲僧。
枌梓交遊盡，靈光巋獨存。聲名今綺皓，公論自推尊。
我陟黄楊奧，我懷董孝君。懷君君不見，冢草裹晴雲。
水花分塹弱，山木抱雲稠。更宿招提境，還同惠遠遊。
客路逢佳節，無歡更益愁。前山造雲日，登陟不因遊。
金馬春寂寂，穠桃隨意開。夕風零落盡，不待主人來。
草樹弄春暉，家家倒載歸。誰憐獨醒客，日暝掩雙扉。
白日經檐短，風霜吹客衣。梅梢驚歲晚，沙際看春歸。
孩提知所愛，妻子具而衰。大孝終身慕，予於舜見之。
傷心九載績，焦思八年中。啓亦呱呱泣，惟思度土功。
奉先思孝也，不祀豈其情。以至使亳衆，而甘為葛耕。
問安寢門外，旦旦俟雞鳴。以至日中昃，居常盡此誠。
經言事父孝，所以事天明。疾間加再飯，夢中與九齡。
我避故云辟，東行是謂征。先王猶可告，豈為伐而刑。
事親良不易，戰戰復兢兢。學得如夫子，猶言丘未能。
返必展墓入，去當哭墓行。誰知顔氏子，事死乃如生。
如何年稍長，汲汲子思師。知是為兒日，三遷感母慈。
文藻兼名理，三吳第一賢。鄉心幾千里，飛鴈滿秋天。
當知元與凱，不出孝而忠。能舉十六相，斯為舜大功。
子則欲其孝，人皆有是心。如何武丁聖，却使子憂深。
豈計身封宋，祗愁祀絶殷。不惟稱克孝，亦自有三仁。
為憐季有子，逆探父傳賢。斷髪文身事，誣哉司馬遷。
勿云服父事，不敬亦無傷。元惡與大憝，邦刑自有常。
為爾有令德，存心孝且恭。推之施有政，徃矣尹兹東。
無食又無衣，逐兒安所之。不辭履霜苦，猶謂罪當笞。
嘉汝故錫汝，非將玉展親。克昭乃顯祖，追孝爾文人。
孝子身終者，非終父母身。武公年九十，戒我尚諄諄。
豈其伐與國，獨不命先君。想得還師去，難堪此語聞。
我母亦君母，吾翁即若翁。分羮何太忍，請質可堪從。
姬泣賊由子，子辭必罪姬。為憂君不樂，寜死莫君知。
伐蒲君父命，校者是吾讎。披直寺人耳，鉏麑信有謀。
懐哉送舅氏，曰至渭之陽。念母如存意，悠悠寄二章。
若為錫爾類，不獨善其身。既念化家室，還思遺子孫。
懐歸將父母，四牡苦騑騑。是我心中事，君從何處知。
為養還相戒，南陔昔有詩。都縁這箇意，焉用補亡為。
亷恥有微缺，須知孝未純。白華何所似，所似皎然身。
非止不得養，如憂父母何。忍能不我念，使我獨賢勞。
莫遂終養志，難酬罔極恩。哀哀父母句，膓斷不堪聞。
勤耕藝黍稷，逺賈服車牛。奔走何為者，心乎孝養憂。
七十已中夀，人生似此稀。絶憐老萊子，猶自作兒嬉。
忍於父母國，去此欲何之。所以栁下季，三為魯士師。
如何方喟嘆，乃爾復忻然。念汝祖無忝，知予道可傳。
參寜殺人者，三至尚踰垣。歎息子閔子，孝哉無間言。
其為人也孝，好亂未之聞。曾以是取怨，無人語葢勲。
全歸有名訓，珍重恐傷膚。小子啟手足，吾今知免夫。
食藜殊列鼎，負米異重茵。不待今朝養，傷哉昔日貧。
犬馬何以别，斯言似太深。深言為養者，可不敬於心。
為有心中事，琴音自不和。禮雖弗敢過，哀若未忘何。
未須論大塊，以死息乎人。所願學賜也，姑為息事親。
故寧戚以儉，罔或易而奢。致得千載下，人稱問禮家。
當知一朝忿，必不忍於人。豈止身忘却，還應及乃親。
旣漸夫子教，罔有不分均。何復間多取，齊言彼有親。
向非親在念，念念毎精專。未必飯加損，能令疾脱然。
子於親在日，叱咤不聞聲。既曰見而説，應無學未能。
忍以證羊故，而云我直躬。那知為父隠，直故在其中。
無改父之道，真堪以孝稱。若論莊子孝，此直是難能。
不復問無違，祗應懿子知。尚愁人不省，以禮告樊遲。
父母之愛子，心乎惟疾憂。可能不自愛，而忍使親愁。
戰敗不羞走，誰為知我深。叔知我有母，亮我走時心。
母家令足食，父族使安生。睦黨可謂孝，能之惟晏嬰。
何怙復何嘗，衘悲問彼蒼。蒼蒼不可問，重使我心傷。
茅焦甘伏質，考叔請留羮。大隧如初樂，咸陽虛左迎。
望母嗟陟屺，思親徒望雲。可憐魏孝子，不比狄參軍。
幾諫勞不怨，明明載魯論。未應小弁作，得並凱風言。
執親之喪者，可沐浴其身。不待石祁兆，知非佩玉人。
服除有弔者，待廟至垂洟。亡於禮之禮，斯人其庻幾。
若把夫子論，無慙貞惠文。不應其子戌，至自請於君。
翳桑一餓者，念念母之存。頼有趙宣子，能為别具飱。
隨母適異國，先歸汝忍能。致人不正視，應是得人憎。
此以父免召，彼如仁必來。員乎竟何益，尚也最堪哀。
扶母猶可免，棄君安所之。可能共母載，忍不授君綏。
欲得忠臣者，求之孝子門。如何傅王子，尚復待人言。
為齊臣子者，此日若無聞。獨有王孫賈，能知慰倚門。
父賜子以死，君侯安所疑。忍哉指鹿相，無復祖龍知。
一靈長皎皎，如月不離天。要以純誠感，非因刻像然。
母力今衰矣，悲啼得杖輕。流風存繪畫，猶足感焦生。
直以劫父故，蒙他賣友名。閒將誅吕論，非勃亦非平。
誶言取箕帚，德色借耰鋤。不是賈年少，還能痛哭無。
知以孝行著，還應不問唐。可憐止輦問，何自得為郎。
去王猶諷諫，懐祖重傷情。誰識有韋孟，人惟説穆生。
勿以梁事問，將遺太后憂。若非叔長者，誰為帝忠謀。
服勞曾是孝，那更委諸人。建已老白首，中裠滌必親。
漢有孝亷舉，誰知發自舒。可憐三策罷，却去相江都。
悲哉執手泣，論著謹毋忘。豈識遷它日，能紬石室藏。
賣卜有深意，何心避市喧。若逢人子問，依孝與之言。
不早知此體，元來托大人。低頭拜縣吏，誰擬霍將軍。
不疑固嚴吏，如不順親何。圖得母喜笑，平反敢不多。
怪來御史府，坐榻不如初。曽是父坐處，而為子敢居。
豈如吾父子，歸老故鄉身。一聼知足誨，欣然從大人。
禮經稱孝子，不服闇登危。所以九折阪，回車不敢馳。
安用孝與弟，今人誖得官。一聞陽在位，自是合彈冠。
三百五篇内，凡言忠孝人。未嘗不流涕，反復為王陳。
淮陽誰可傅，無以易元成。即汝佯狂意，為王言事兄。
一自王之國，於今二十年。了無纎芥過，都是孝慈然。
所當約於已，豈忍儉其先。道立南陽表，人呼原氏阡。
邑令直為爾，争如相國榮。可憐留母養，不忍聼兄迎。
祀竈令人富，相傳隂子方。安知由至孝，非在薦黄羊。
不可得而乆，其惟父母乎。諄諄愛日語，楊氏豈欺予。
史以泰伯比，斯評恐未真。我知東海意，不忍母他人。
功臣三十二，佩劍藹雲臺。第一人知否，曽為孝母來。
璽書來萬里，鼎足許三分。觧道為忠易，誰知以孝聞。
惡言出於口，必至反其身。小子聞人過，當如聞父名。
能捐數百萬，不聼債家償。要自父一語，銘心不敢忘。
封侯誰不願，顧我獨何心。為憶父所愛，偏於少子深。
下車父母國，自重豈其輕。謂我詐為善，何憂被此名。
中人持被覆，尚得帝恩深。子職竟何是，終求慰母心。
甘同妻菜茹，極奉母珍羞。一任時人笑，脂膏不自謀。
向來父學顯，别自以家名。不是能傳業，如何著孝聲。
幾曽慕巢許，非是薄伊周。何忍的的去，先人有墓丘。
長沙有孝子，姓字死猶香。料得郡舉首，他無人敢當。
挽車極勞苦，逃賊最間關。太息江巨孝，能為人所難。
賊疑拾葚異，母怪棄薪還。雷震輙圜墓，火飛因伏棺。
日常供鯉鱠，旦輙汲江流。兒溺言游學，妻還感遺羞。
為養寧埋子，那知地有金。如何有天賜，且復怕官侵。
前烈知純淑，孤蹤愧眇蒙。果能筆叙傳，不枉賦幽通。
弟類那容絶，吾雛聼自生。劉平端為母，伯道特沽名。
豈伊東閤裏，無似督郵賢。直把孝行薦，今人少孟堅。
親喪徒步負，萬里歴岷峨。何事今人説，惟知襦袴歌。
讓國異母弟，如彪正自竒。今人有同彥，煑豆且燃萁。
去官因脱囚，為感戴天仇。史氏乃失實，却云逃報讎。
乞以臣骸骨，下從樊濯原。生雖闕親養，没以報私恩。
可能來太學，即得譽諸儒。豈以習詩苦，應云與母俱。
冬月常温席，炎天毎扇牀。如何漢天下，只有一黄香。
父今為令繫，號泣不停聲。彼令亦人耳，而寧不我矜。
羨入帝王門，揚名與立身。何如養親膳，毎日得兼珍。
所懼子不孝，何愁父失慈。涕流分出日，天定感還時。
幼也知孝讓，居然合禮儀。休疑汝尚小，須信我饒為。
蔬食可堪貧，勤哉孝養親。蓬萊知不逺，應是著斯人。
要使生者毒，休譏枯骨讎。看他郭太論，比似伍員優。
不順諸侯友，那容天子臣。貞乎寧絶俗，隱也不違親。
自非易寒暑，未始觧衣襟。不謂母疾乆，三年惟一心。
尚自畏四知，於親豈忍欺。種藍有助者，拔去不妨竒。
鼎鑊皆知避，何心願代烹。恐傷父母意，不獨弟兄情。
如何百城内，一一畫元方。勸孝賢刺史，觀風職所當。
雞乃為母設，蔬惟與客同。賢哉茅季偉，誤矣郭林宗。
寧將身塞禍，不忍母流離。我自不為惡，黄泉今有辭。
子之於父母，毋以有其身。老子玄虛祖，諄諄此語人。
禮經滌匕出，叱狗不言焉。一旦鮑妻去，那知在母前。
蒲亭一長耳，何許得歌聲。化我鴟梟類，而今哺所生。
七星明歴歴，萬古仰煌煌。誰識斗宫内，中居孝悌王。
賊來那可邇，而敢以身迎。身豈不知愛，心乎恐母驚。
能將身入地，拔取母生天。嵗嵗盂蘭會，今猶説目連。
播植以養親，家貧至假田。焉知後學者，盡喚作儒先。
鄉以孝亷舉，仙為孝道宗。謂子言不信，君請問蘭公。
養親還樂道，不仕至終身。海内稱髙士，非專鄉里人。
何事不驅蚊，癯然床下身。傷膚非所懼，所懼去傷親。
南州徐髙士，姓字滿東都。有子篤孝行，終喪竟隱居。
新州在何處，有箇養親人。一旦成佛去，那知昔賣薪。
未能追綺季，且復守東岡。為有先廬在，他山忍遁藏。
捨俗還將母，禪關晦迹深。共呼擔板漢，誰識織蒲心。
去年今社日，撫事倍酸辛。罷社為兒泣，鄉鄰定可人。
世傳蘇氏子，白日去登仙。念母留空櫃，敲時即得錢。
不勝方寸亂，豈假二心持。忍矣王陵將，賢哉徐庻辭。
鍋裏爺娘語，寒山太猛生。不妨時着眼，直是得人驚。
萬象死灰色，千林號怒聲。何人苦哀泣，凍竹强抽萌。
地逺隔親面，惟憑一紙書。句終輙應諾，直是聽於無。
陸郎作賔客，懐橘欲何為。遺母當然事，袁公乃爾竒。
事親苦日短，為子願為兄。懇懇報劉語，令人涕泗横。
要以禮法論，休言哀毁同。但觀生和嶠，定勝死王戎。
悲哉生我句，奈此念親何。墓側有枯樹，詩中無蓼莪。
古稱有曾閔，今復見荀何。惟孝一而已，能行無甚髙。
風李應難守，冬魚未易求。剖氷不辭凍，抱樹可勝愁。
視膳子之職，何須自執炊。閒將心比並，合是手成持。
尚自不與米，何堪大遺金。丁儀為有子，文略是誣親。
手直微傷耳，如何忽改容。不能全所受，此痛政無窮。
戴琴妙一世，二子得其聲。不忍遺音奏，各將新弄行。
莫致兒榮養，翻令父苦耕。可憐廢書泣，不忍叱牛聲。
陶公宴参佐，限極毎歡餘。憶與亡親約，凄然不敢踰。
不辭身作質，只為母須羊。此日江州牧，當年買徳郎。
既知為異物，號泣絶還生。未有蠐螬炙，翻令母目明。
酷矣杖流血，竒哉魚躍氷。能令母心悟，不異已親生。
至老能無倦，真為善事親。叔褒非佞者，何事拜鄰人。
色養傾諸子，髙名重一時。足為丞相喜，豈計外人知。
能感猛鷙類，都無搏噬心。同逰至鹿虎，共宿有鳩鷹。
父雖得死所，兒豈望生存。忠孝古難並，於今萃一門。
盡棄平生物，惟齎一孝經。死猶不忘孝，臨沒苦叮嚀。
忍向父母墓，前頭裸袒耕。農時毎束帶，猶自泣原平。
要以孝行取，寧將學業論。錫無慙玉友，銓可謂金昆。
痛殊未易忍，絶不一呻吟。豈復知身疾，惟愁戚母心。
干禄本為養，資身豈所安。珍餚與白粲，雖美若為餐。
膽醫顔母疾，藤療觧親風。忽不見童子，俄然失老公。
一事真堪笑，今人妾直靈。都縁無至性，徒欲亂多聲。
一家感兒孝，不欲使親驚。盡作屏氣語，咸為納屨行。
直以父名戲，其為君命同。朏能禮自處，似是勝超宗。
禮豈為我設，如傷風教何。不堪睎阮籍，直欲刃韋髙。
憶父去時語，邇來七十秋。終焉不忍冠，洒淚望秦州。
異哉宗子孝，親疾逺關心。毎念痛大小，因知疾淺深。
扇席更温枕，古人誰與同。一心奉二母，自是勝黄童。
誰言夢想裏，所見搃空花。靈哲枕間藥，宋瓊秋季瓜。
先生天下士，偶廹詔書行。勿謂無竒對，惟言在孝經。
孝經雖始教，何但習於初。欲得如兒願，常常誦此書。
菜心且不食，親念一何深。為爾有生意，存吾不忍心。
交州一村裏，有嫗負薪行。萬里庾道愍，心知為所生。
未嘗呉果菜，何至取呉中。祭我必土産，遺言敢不共。
枕邉何所有，一巻仲尼居。無處覔盧扁，應當寶此書。
賣薪圖養母，何許得貂蟬。知在採薪處，庸非吉兆然。
驚心已云異，嘗糞不妨難。庾令何為者，憑君着眼看。
惜矣戴良誕，賢哉庾域誠。真能感鶴唳，何至學驢鳴。
晳常嗜羊棗，遥亦重檳榔。參至不忍食，昉寧能獨嘗。
憂居五十載，陸子最堪悲。惲獨非人子，而云有既時。
謹母昧方寸，是處有神明。夜半為親禱，空中彈指聲。
自今所賜饌，特勅許將還。為爾心餉母，君前無所餐。
覔參不可得，忽感鹿前行。行到鹿滅處，元來此地生。
家人勸我睡，共説不眠難。官既未得差，眠時自不安。
儒釋本同途，遺經非爾殊。未應普門品，勝似仲尼居。
父身如可代，子死乃其情。尹待我何薄，而將此買名。
苗枯親未葬，號泣日于田。誰謂竟不雨，而能獨有年。
父疾亦云篤，如何豁爾平。孝經惟泣誦，晝夜不停聲。
行莫大於孝，其如違養何。只消一句子，安用讀書多。
渭陽曾讀未，對酒偶言詩。舅作如此語，兒那能不悲。
禮稱親未葬，喪服不除焉。食麥斷鹽味，悲哉四十年。
必如冦祖訓，始不死其親。孟徳空遺令，丕乎真罪人。
風雹忽止處，禾麥獨依然。料得天公意，知為孝子田。
親見房太守，殷勤奉旨甘。那能不心愧，豈止是顔慙。
未必食有毒，人言疑似間。不辭噉母吐，圖得母心寛。
百行孝為首，諸人儻未知。下帷空自苦，躡屩竟何裨。
是誰廹我母，持炙至諸賔。驚起自接取，云賔此老親。
讀書無見處，與不讀書同。勿謂兒年小，能知孝與忠。
誰知學進處，不在好為師。好把銘心道，分明説與伊。
封侯何爾泣，兒幼乃無勲。恐莫終親養，應將報主恩。
殺生非孝也，人未必云然。絶口殺害語，君看自小年。
先人舊所理，汾曲有田廬。何意求聞達，彈琴自著書。
人皆因禄富，我獨以官貧。佩父清白訓，為唐第一人。
蒲萄歸遺母，所嗜固應思。卿乃有母遺，誰知此語悲。
不惜以身諫，惟愁失母慈。景融常自楚，嗣立毎求笞。
狄請使絶域，栁甘易播州。為憐劉母在，深恐鄭親憂。
若為從宦好，不異在家貧。忍以惡消息，而令戚我親。
生我者為母，無縁貴賤分。不思罵婢語，何可使親聞。
父居郎省日，蒔栁向庭中。對栁如對父，那能不斂容。
夜直藉藁寢，入朝徒跣行。雖知廹明詔，可惜欠陳情。
卿家著忠孝，朕子頼師模。蓬在麻中直，多應不待扶。
長抱罔極痛，嗟余少不天。汝今幸有母，不省汝胡然。
連理庭中木，叢生坐側芝。未嘗聞孝感，一一有兹竒。
祗是見忠節，何曽省孝誠。唐宗休嘆息，猶未識真卿。
向來曹孟徳，曽拟表征西。那得忠孝字，金書作墓題。
直以母事妾，祗云父所安。可憐遭楚毒，加意更承顔。
憶昨升堂拜，何曾有雜賔。事亡忍廢禮，不復問踈親。
俱以文章顯，無慚孝謹稱。弟兄同一集，華蕚著嘉名。
直以孝為諡，真無愧此心。可憐張説嘆，知得子餘深。
不誅人厭已，而恕子祈親。賢矣李觀察，今無復此人。
學者學為孝，諸生欠講明。謁歸二十軰，毋乃為陽城。
意其失兵乆，怏怏必吾從。奪笏直前擊，那知是孝童。
箇是一孤兒，曽聞事母時。身能幾許大，却佩國安危。
進士能舉母，偏親可忍離。紫芝亦良苦，負母入京師。
倘非親所樂，至枉道而行。雖以三牲養，難辭不孝名。
三年天下共，胡爾獨終身。無處着深痛，何心求過人。
我念卿勿怪，難拚膝上兒。好將南内意，説與肅宗知。
慎勿第門壊，那容堂廡增。父猶足乎此，我顧莫之承。
幾曾聞飲鴆，有不隕其身。那得獨全活，天應知代親。
既爾家能孝，還於國盡忠。誰冝舉此爵，知是莫如公。
未有子之孝，而公不用情。大書甄濟傳，更作董生行。
乃翁定竒士，先友盡斯人。福畤智已故，儀曹意轉新。
史書良為稹，褒詔却因袁。足使濟不朽，何堪逢自言。
躬稼復樵漁，養親還讀書。不聞官賜帛，惟見吏催租。
刲股如為孝，還應載聖經。莫明栁子意，因甚取殘形。
五載莫歸省，雙親誰問安。固云親有命，不謂我何顔。
願以身代母，書焚上徹天。若非神許我，未必字依然。
親命懸醫手，敢將親命輕。為輿不辭徃，重母故身迎。
何忽省母病，毎因身疾知。可憐張里正，尚得令君疑。
至今説花縣，當日奉潘輿。未必若趙母，回班候起居。
兒貌酷類父，母知兒不知。可堪引鏡照，正復益兒悲。
先人敝廬在，觸目百悲辛。忍作優笑地，圖娯權貴人。
既不忍飲乳，還能知奉親。何曾自人教，端是出天真。
名父難為子，纎瑕即辱身。直須留靣目，他日見先人。
常恐愧屋漏，追懐在室詩。可憐忍死誦，不負乃今知。
七閩獨莆郡，雙闕鬱相望。豈識林孝子，曾來尉福唐。
可憐姬告母，父孰與夫親。能置此一問，未為愚婦人。
歸寜不可得，何以寫吾憂。不似肥泉水，悠悠淇上流。
妾身期不嫁，至老養雙親。何意趙威后，殷勤問使人。
妾面羞君面，君心異妾心。那能不念母，却遺别人金。
倘得代父死，誠非愛妾身。不圖君聘妾，向道有嚴親。
底事能令妾，為君死不辭。不思君遣客，報妾父仇時。
仁矣文皇詔，悲哉少女書。至今民受賜，非但活淳于。
妾昔與夫别，夫曾共妾言。忍能幸夫死，不得顧姑存。
如何殺一婦，能致旱三年。婦孝無知者，知之惟老天。
上虞一巫女，名乃至今垂。端的由純孝，非專在好辭。
能返母萬里，還榮父九原。可憐帝有母，亦自待人言。
不憂身即死，惟恐死無知。倘得從父母，寜非我所期。
難把父書讀，祗因手澤存。遺言汝可受，忍使世無聞。
異哉一女子，獨抱母啼號。非但脱虎口，還能落獸毛。
貞孝諡已美，何堪復女宗。一朝下明詔，千載被流風。
慎勿悲生女，均之有至情。縈能贖父罪，蘭亦替爺征。
抵死侍姑側，寜知有妾身。若懐白刃顧，尚得謂之人。
奔喪脱賊手，廬墓至終身。此大丈夫事，誰云一婦人。
姑今病且死，頗愧婦恩深。但願婦有子，皆如婦用心。
漢語雜胡語，堪嗤莽太愚。安知若鞮字，已是孝單于。
牧馬一胡兒，如何却受遺。多因漢宫裏，泣拜畫閼氏。
循循祇自守，何獨此羌然。直以父在漢，忍將身犯邉。
如何降塞下，不復戀羌中。既是能將母，還應知向風。
夷方雖爾異，天性本然同。自昔聞曾子，如今在海東。
不食至七日，能將禮自居。既然嚴像設，亦復奠朝晡。
父仇已屠膾，射草復何為。豈不念無益，其如罔極悲。
瞥爾驚吾父，同然拜令公。遙知恩義重，恰似與真同。
三年不歸寢，至性切於親。不信沙陀種，還生如此人。
好是鶴鳴隂，居然子和聲。休云氣所感，自是物之情。
共母一屋下，寜知屋欲然。不須譏寡智，相哺政堪憐。
虎狼不仁也，何乃謂之仁。仁之於父子，父子亦相親。
不忍身逃箭，知為母塞瘡。人心有如此，獸面本何嘗。
食肉隠兩頬，飼母向頽垣。終感主人養，能將死報恩。
已分几上肉，誰藏腹下刀。安知羊不死，乃復自羊羔。
曾聞豺祭獸，還見獺陳魚。人苟不知祭，能如豺獺無。
似有人傳訃，來從榛莽中。叩頭至流血，垂泣有哀容。
子母不相離，何心辦搗蚨。忍能利銅臭，不枉喚錢愚。
嶺上雙流水，猶知會合時。行人過於此，那得不相思。
山澤欲焦枯，炎光滿太虚。不知天地外，暑氣復何如。
林下脫雙履，窗邊掛幅巾。閑堂風掩戶，斷嶺月窺人。
飛蓋共徘徊，西園高宴開。秋雲惜明月，留待庾公來。
極目千里外，川原繡畫新。方知平地上，見不盡青春。
西家壺已倒，次第向東鄰。朱戶如堅閉，黄花惡笑人。
車馬東城路，芬芳數里塵。風光不相待，愁殺未遊人。
韊矢迎山驛，軺車下帝臺。夜看牛斗分，應有使星来。
辛夷花爛開，故人殊未來。愁看柳漸綠，忍更折殘梅。
灼灼芙蓉花，凌寒發紅萼。徒有拒霜姿，臨風自開落。
日暮草深深，誰遺白玉簪。補蘿人不見，零落到如今。
閣上新文卷，欲逢知已開。相思不能已，攲枕夢君來。
持醪嘆靡由，秋華浸盈把。陶令不歸來，寂寞東籬下。
春時十日雨，橫流滿坑谷。山中有幽人，拄杖看飛瀑。
闊別西湖久，無憀獨閉門。何人最相憶，紅萼耿無言。
昔曾驅瘦馬，衝雪過滎陽。不悟當時景，蕭然在此堂。
杖策慢登高，獨行何踽踽。恰將木石奇，映出鬚眉古。
秋色滿大地，探幽到水隈。扁舟人獨坐，不為羡魚來。
主人耽詩書，樂道深居久。挾策往來遊，東岡復南畝。
取醉非無酒，忘憂亦有花。暫來疑是客，歸去不成家。
籬角月黃昏，無言倚修竹。微風動珮環，幽恨寄蛾綠。
寂寞攢宮道，冬青搖晚風。山花不解事，獨自映山紅。
柳綠復桃紅，春光滿鄉里。山中有幽人，獨坐看流水。
登樓望山氣，秋色何佳哉。時光如落葉，片片迫人來。
古人吹簫者，以和虞韶聲。後世不復貴，給喪仍賣餳。
何處聽黃鸝，雙柑并斗酒。杖策且徐行，記取青青柳。
小坐青桐下，芙蕖自在香。身閑更地靜，心裡自清涼。
遊人戀山水，日晏澹忘歸。但愛雲煙好，那知僕馬饑。
騎驢尋梅去，領略一枝春。獨嘆寒意重，花瘦似高人。
去寺猶一里，隔林聞水聲。安知客乘興，山下遠相迎。
誰謂花庵小，纔容三兩人。君看賓席上，經月有凝塵。
顧我虛罍恥，知君餘瀝多。庭前有春雪，如此薄寒何。
褵縰出短蒲，毰毸浴清水。物忌太鮮明，何妨染泥滓。
翩然下林表，不憚風湍惡。得雋輒高飛，爲君羞擊搏。
蔡水僅成波，不若江湖濬。誠無傾側憂，纜弱終難進。
喧喧桃李蹊，何妨笑幽草。但願保天真，徐共春風老。
弱篠絓輕絲，盡日寒溪側。獲少近知無，溪魚皆爾識。
冉冉河洲曉，晴霞登木杪。稍見水煙開，孤舟天際小。
野迥秋光滿，逕微朝露寒。登高與行遠，餘力尚桓桓。
泛題要窄寫，窄題要放寬。大海一泓耳，杯水有波瀾。
積淚消春色，好花思錦城。貴人難入耳，祇是惱羈情。
華館壓清波，坐待南風至。須知明牧賢，善達吾君意。
主人倦邀客，寂寞委蒼苔。此日開無益，明年不復開。
野性思歸久，籠樊今始開。雖知主恩厚，何日肯重來。
困來石上眠，夢繞泉石閒。山鬼按玉徽，山靈鏗佩環。
橫浦關門下，秦時塞上沙。高樓吹玉笛，片片是梅花。
山幄盤紫邏，石牀白雲過。雞犬天上稀，惟有仙人臥。
嶺北荊榛路，城西浦漵深。白鷗時自下，知爾海翁心。
襏襫未能舍，桔橰曾不持。漢陰機已息，谷口隱何疑。
頗適濠梁興，誰云不似魚。山中緗帙少，惟有漆園書。
導水章江入，看雲庾嶺開。柴門君莫閉，日許問奇來。
南嶠飄旛地，西華載酒年。使君攜客去，何似謝臨川。
開社白蓮秋，出山余暫遊。君憶柴桑客，江邊一倚樓。
蘇卿西度漠，征馬別躊躇。漢使長安遠，無忘雁足書。
墨池呼鳥食，書架傍花開。奇字雖能問，慚非載酒來。
高浪黃牛石，長亭白鷺洲。嶺頭千里水，何事入江流。
南浦不可望，瀟湘何處秋。好將明主意，露冕入巴州。
君去西川路，知余滯楚鄉。巴江書莫寄，九派是潯陽。
嵩少何年出，遙尋龐德公。寧知高士宅，只在鹿門中。
遠別傷春日，襄陽路更西。習家池尚在，堪聽白銅鞮。
桃葉復桃花，秦淮是汝家。渡頭風雨夜，惆悵憶天涯。
日落勞延竚，江長動遠思。汀洲采蘭杜，惆悵欲遺誰。
金門迎王氣，丹闕俯神州。苑柳搖春殿，宮鴉拂曙樓。
江左開基日，山河入地圖。千秋龍虎國，萬里帝王都。
青雲鳷鵲觀，赤日鳳皇臺。司馬文園病，誰言獻賦才。
玉樹歌已殘，秦淮不堪泊。女牆明月高，江楓夜深落。
塔倚長干寺，經傳白下僧。六朝城市盡，江湧佛前燈。
高閣月初朗，他鄉酒易酣。今宵同作客，不記是江南。
臺城遣恨多，山閣今獨倚。玉笙何處來，月照烏龍水。
誰言匡阜遠，亦似石城西。觀主今何去，殷勤過虎溪。
陟屺寺南山，曾陪半日閑。春來夢攜手，宛在白雲間。
京洛風塵裏，相逢眼盡青。故人多密近，誰誦四隅銘。
夷猶望京邑，江月聽秋潮。誰念扁舟客，新林向版橋。
風引孤舟行，登樓聽嗚咽。春江萬里流，半是巴山雪。
解裘換斗酒，江上同茲夕。試問李青蓮，何如落星石。
虎溪流曲泉，鹿門隱高樹。山人不入城，日暮自來去。
落日芙蓉渚，輕風楊柳磯。船頭獨吹笛，時見白漚飛。
參差江上笛，長似怨湘君。況復離羣夜，高齋月下聞。
遠目凝椒浦，扁舟下桂潭。青天鴻雁起，秋色滿江南。
遠遊不稱意，裘馬半摧殘。惟有羅浮色，歸人日日看。
山倚鷓鴣嶺，城臨白馬場。東風無限事，芳草自斜陽。
何年天目峯，飛在此山側。空林夜吼聲，百獸潛蹤迹。
馬援屯兵處，南征漢將雄。椒房難掩績，銘勒萬山中。
明都唐宅在，揚越舜巡餘。洞裏千尋石，應藏太史書。
重華不可作，雅樂尚堪聞。風動簫韶起，餘音裊白雲。
雲頂白泉飛，珠箔千重挂。仙衣驚盡濕，彷彿香爐下。
尉陀無舊宅，陸賈有新祠。羈迹今消歇，秋山草露垂。
南武千年國，將軍百尺臺。何人通越路，西引夜郎來。
秋山楓葉赤，春水鱖魚肥。獨傍漁船去，沙頭雁不飛。
膚寸雲初出，須臾滿太空。只知天下雨，誰識是龍功。
何年開一竅，神斧鑿玲瓏。登天從此路，人在綠雲中。
風飄鳴玉音，爽氣生衣袂。上攀百尺藤，朝夕挹山翠。
句曲萬松山，西樵七松嶺。山人聽風濤，何似陶弘景。
炎歊不可居，起濯風露裏。解佩欲遺誰，盈盈涉秋水。
攜手河梁日，梅花欲滿枝。他時逢驛使，寄爾一相思。
山館欲分襟，況是春歸節。不惜落花飛，惟愁與君別。
枕上書難寄，羈愁久病中。閉門三日雨，歸夢五更風。
試耕黄犢健，入社白鷗真。柳外呼舟去，水風吹葛巾。
玉笥久不讀，瑤觴寧復持。鐘殘山館雨，正是憶君時。
松圍村舍暝，花落磵泉香。獨聽蕭蕭雨，孤鶯啼夕陽。
昨日過花朝，紅芳暗煙雨。蘼蕪綠漸多，美人隔春渚。
山侶念別久，雲芽寄蓽門。竹下一烹啜，幽人時與言。
盛德初臨震，陽和已動坤。發生天施大，厚載母儀尊。
綺樓花萬樹，睍睆足春聲。復此林間聽，深山無世情。
躑躅開無數，辛夷尚未稀。子規何處去，早喚故人歸。
甌駱猶歸粵，河山尚隔秦。誰令南海尉，終作漢藩臣。
童子請纓日，老夫黃屋來。樓船何自下，麋鹿至今哀。
壁带非煙潤，金鋪霽景鮮。繡功添采縷，和氣入繁絃。
住山深幾許，曉送林僧語。溪湧石楠花，因知昨宵雨。
寒食君有期，江煙過三月。荼蘼漸欲開，容易花成雪。
重門葳蕤鎖，苔深履綦絕。起看玉階霜，不似昭陽月。
新涼羅袂卷，愁更理秋衣。不忍持金剪，梁間半似飛。
遠信過張掖，征衣寄隴西。夜烏驚妾夢，底事傍窗啼。
母德思齊盛，天心奮豫初。青暉凝輦路，佳氣擁宸居。
近撤黃花戍，新屯豹海兵。可憐眉子月，西照受降城。
秦聲何處奏，花落玉尊前。無限佳人思，春風十二絃。
肇履璿璣曆，重飛緹室灰。寒隨土牛盡，暖應斗車回。
鐘漏初傳曉，滿窗風雨寒。東岡行可種，攲枕不成安。
人物競紛華，驪駒逐鈿車。此時松與柏，不及道傍花。
獨樂園中客，朝朝常閉門。端居無一事，今日又黄昏。
洛城風日美，秋色滿蘅臯。誰同茂林下，掃葉酌松醪。
野水竹間清，秋山酒中綠。送子此酣歌，淮南應落木。
勸客芙蓉盃，欲搴芙蓉葉。垂楊礙行舟，演漾回輕楫。
山水日已佳，登臨同上下。衰蘭尚可採，欲贈離居者。
北臨白雲澗，南望清風閣。出樹見人行，隔溪聞魚躍。
斷虹跨曲岸，倒影涵清波。爲愛斜陽好，迴舟特特過。
荷深水風闊，雨過清香發。暮角起城頭，歸橈带明月。
陽進升君子，陰消退小人。聖君南面治，布政法新春。
氣候三陽始，勾萌萬物新。雷聲初發號，天下已知春。
藹藹珠簾日，溶溶碧瓦煙。漪漣采荇水，和暖浴蠶天。
元會千官集，新春萬物同。測圭知日永，占歲嘉時豐。
午位星杓正，人間令節同。四時和玉燭，萬物被薰風。
舜舞來遐俗，堯仁浹九區。五兵消以德，何用赤靈符。
椒塗承茂渥，嬪壺範柔儀。更以親蠶繭，紉爲續命絲。
旭日映簾生，流暉槿艷明。紅顔易零落，何異此花榮。
鳴蜩驚早夏，鬭草及良辰。共薦菖華酒，君王壽萬春。
楚俗傳筒黍，江人喜競舡。深宮亦行樂，綵索續長年。
綵索盤中結，楊梅糉裏紅。宮闈九重樂，風俗萬方同。
寶典標靈日，明離正午方。五行當火德，萬壽續天長。
槐綠陰初合，榴繁豔欲然。翠筒傳角黍，嘉節慶年年。
珠箔涼颸入，金壺晝刻長。鸞臺塵不動，銷盡故時香。
黄金仙杏粉，赤玉海榴房。共鬭今朝勝，盈襜百草香。
花開銀燈暗，花落銀燈明。黃昏人未睡，開落最關情。
我樂非君樂，君憂非我憂。蓬蒿與溟渤，終老不同遊。
惟知負米樂，不覺抱關卑。出處兩得意，是非皆自知。
客到暫開扃，春蕪生滿庭。主人殊不顧，修竹爲誰青。
節物都何晚，佳辰容易過。黄花不足念，當奈酒杯何。
夢覺繁聲絕，林光透隙來。開門驚烏鳥，餘滴墮蒼苔。
野菊荒無數，班班初見花。徑須求一醉，試遣問東家。
從與夫君别，寒花幾度春。坐愁芳樹老，況乃鑒中人。
寒食無佳賞，芳菲半已空。夜來逢勝友，末至負東風。
下馬久徘徊，林芳殊未開。春風真有意，須待主翁來。
嘉客念歸程，泥深未可行。今朝陰又重，春雨亦多情。
驚風動地起，遊客望山行。若待佳辰去，應無好事名。
到官今十日，纔得一朝閑。歲晚愁雲合，登樓不見山。
道傍行采藥，石底卧題名。野老相迎拜，谿童乍見驚。
爛漫不解賞，飄零空慘悽。殘紅正滿地，不忍踏芳蹊。
平江欲上潮，古木自蕭蕭。兩岸饒葭葦，寒波浸寂寥。
愁腸結欲斷，邊衣猶未成。寒窗剪刀落，疑是劍鐶聲。
此身倘長在，敢恨歸無日。但願郎防邊，似妾縫衣密。
玄珠遁太虛，雲龍起相逐。鈎入珊網時，怡然媚幽獨。
學詩如學禅，大力運龍象。專取滄浪言，所見域尋丈。
予懷方杼軸，如何擊缽催。悄然一陽動，律琯飛葭灰。
東坡贊羅漢，曰水流花開。靜中現天倪，端由面壁來。
鬼神來告語，叩寂以求音。一線單微透，華嚴印寸心。
斥鷃笑圖南，但識槍榆枋。風月便摭拾，不入古錦囊。
近春貴能樂，近秋貴能哀。所感自不同，執一真庸才。
融洽陶公性，乃有陶公詩。儲王與韋柳，時合還時離。
玉樹譜新聲，綺弱而無骨。詩詞判剛柔，何用咎狎客。
六代競華腴，中尚含古意。秋水濯芙蓉，我愛天然麗。
旗亭遇小鬟，解詩勝老嫗。餘音真繞梁，聽唱黃河句。
初學少陵詩，先當識疵累。疏畧而平淺，便滋兩宋弊。
犖確昌黎翁，盤空多硬語。風雅之正宗，吾獨秋懷取。
鄙哉王次回，強顏冒溫李。豔詞有寄託，豈類負塗豕。
摩詰老畫師，詩亦同畫妙。鹿柴辛隖間，寓目都詩料。
香山耽禪悅，萬斛洗情塵。如何說花鳥，轉在木石人。
宋體唐巳開，郊島尚寒瘦。詩派圖西江，同異须冥叩。
六一廬山篇，脫胎隴西白。靈氣註筆端，各將真面識。
菡萏兒女態，舂鋤金石交。晚來微雨過，凉思滿蒲梢。
雨作糟牀注，秋生鱸鱠思。卷簾了清景，沉水裊烟絲。
瀟灑陸劍南，取境最閒適。及念九世讐，雄詞戛金鐵。
白屋釜生魚，青樓行細膾。靜思天地間，寧有私覆載。
門前桑柘枝，中有千錦機。遊人不迴顧，桃李獨成蹊。
風雨方滿城，悲哉秋之氣。此句千古傳，深感催租吏。
飄泊零丁洋，危坐幽燕獄。重廣武穆詞，高擊漸離築。
青田兩鬼詩，盧仝應卻走。譬如圖怪石，只在得奇醜。
漁洋秋柳詩，箋解紛聚訟。葉下洞庭波，其妙在神韻。
一掬靈均淚，悽然灑五羊。銅駝已荊棘，何處叫天閶。
笠翁曼倩儔，俶儻亦可喜。仙才鬼才外，未能成一體。
隨園主性靈，其實工塗澤。刻劃韓冬郎，乃有天真閣。
詩魔貴廓清，二樵挺奇逸。岷江接湘流，騷些遺音翕。
湘鄉紹桐城，一代推巨手。韻語殊蹶張，誓摩古人壘。
傑然海藏樓，清削有餘味。空山苦頭陀，微帶蔬筍氣。
惻惻塚高低，催人速行樂。七字真足傳，傳遍江南北。
空庭下梧葉，欲靜聞疏雨。幽懷耿無寐，鄰客終夜語。
胡羯寧知分，中原欲並驅。設兵生建武，堪與赤眉俱。
天豈私貧我，看書每自疑。寸心即知己，不用世人知。
賈生空痛哭，漢吏孰分憂。謾倚天爲命，天命不自由。
群盜田夫耳，兵疲萬骨枯。千年干羽事，只道聖人迂。
水旱關何事，兵凶孰汝憐。但尋師辟穀，莫誤客求田。
橐重馿鳴苦，村空鬼哭悲。黄華存大體，不肯問狐狸。
本是山林物，中間一念差。稻粱今懶種，况乃種桃花。
東老真仙者，神遊八極周。此行滄海上，定得拜蒼虯。
百年詩禮訓，惟彝仲容賢。慎勿如癡叔，膏明適自煎。
梁楚連天闊，江湖接海浮。故人相憶夜，風雨定何州。
魚鱉甘貽禍，雞豚飽自焚。莫云鷗鷺宿，饞口不饒君。
手植東臯松，勿遣樵牧經。他時化鶴歸，要斵千年苓。
人問我何之，我以此詩對。雲飛百川流，只在天地內。
相見一何難，相別又何易。願君鑒此心，他日莫輕棄。
潮漲復潮退，盈縮痕常存。渡口孤舟橫，濟川應有人。
春雨鳴布穀，土膏三月足。舉趾事深耕，竟畝水雲綠。
先將補衮線，綰作釣鼇絲。投向蒼江月，經綸小試之。
夜深展書讀，伊吾聲比屋。掩映杖頭光，穿破西園竹。
春秋思報本，忠孝原有祠。儀物修孔時，擊鼓吹豳詩。
秋山草木落，樵夫日相尋。幽歌出空谷，金石有餘音。
晨昏禮法供，擊鼓齊七衆。堪笑木蘭僧，飯了空聲送。
一棹危於葉，傍觀亦損神。他時在平地，無忽險中人。
有浪即山高，無風還練静。秋宵誰與期，月華三萬頃。
絃上萬古意，樽中千日醇。清心向流水，醉貌發陽春。
月色滿滄波，吾生樂事多。何人獨醒者，試聽濯纓歌。
君恩泰山重，爾命鴻毛輕。一意懼千古，敢懷妻子榮。
妻子屢牽衣，出門投禍機。寧知白日照，猶得虎符歸。
分符江外去，人笑似騷人。不道鱸魚美，還堪養病身。
有病甘長廢，無機苦直言。江山藏拙好，何敢望天閽。
天閽變化地，所好必真龍。軻意正迂闊，悠然輕萬鍾。
萬鍾誰不慕，意氣滿堂金。必若枉此道，傷哉非素心。
素心愛雲水，此日東南行。笑解塵纓處，滄浪無限清。
滄浪清可愛，白鳥鑑中飛。不信有京洛，風塵化客衣。
風塵日已遠，郡枕子陵溪。始見神龜樂，優優尾在泥。
蕭灑桐廬郡，開軒即解顔。勞生一何幸，日日面青山。
蕭灑桐廬郡，全家長道情。不聞歌舞事，遶舍石泉聲。
蕭灑桐廬郡，公餘午睡濃。人生安樂處，誰復問千鍾。
蕭灑桐廬郡，家家竹隱泉。令人思杜牧，無處不潺湲。
蕭灑桐廬郡，春山半是茶。新雷還好事，驚起雨前芽。
蕭灑桐廬郡，千家起畫樓。相呼採蓮去，笑上木蘭舟。
蕭灑桐廬郡，清潭百丈餘。釣翁應有道，所得是嘉魚。
蕭灑桐廬郡，身閑性亦靈。降真香一炷，欲老悟黄庭。
蕭灑桐廬郡，嚴陵舊釣臺。江山如不勝，光武肯教來。
山水真名郡，恩多補諫官。中間好田錫，風月亦盤桓。
風物皆堪喜，民靈獨可哀。稀逢賢太守，多是謫官來。
去國三千里，風波豈不賒。迴思洞庭險，無限勝長沙。
江上多嘉客，清歌進白醪。靈均良可笑，終日著離騷。
日色清如照，前林葉未零。海東新隼至，一點在青冥。
晚色動邊思，去年猶未歸。戍樓人已冷，目斷望征衣。
春色人皆醉，秋光獨不眠。君看明月下，何似落花前。
江南夢迴曉，客似倦飛鳥。春水碧於油，底事歸舟少。
地僻不知曉，起聽枝頭鳥。蕭然別有天，閑庭人跡少。
黑羖鑽籬破，花豬突戶開。空山竹瓦屋，猶有燕飛來。
浣紗寂不好，辛苦觸戰箭。東施無麗質，安穩嫁鄉縣。
寶章薶九泉，摹本範百世。白鵝滿波間，誰識腕中意。
三日天氣新，禊飲傳自古。今人不好事，佳節棄如土。
壯歲故多病，老年知不堪。何須看公案，只此是真參。
烏逐山公噪，驚麕仰望疑。春林無一事，獝狘自生悲。
染根得靈藥，無時不春風。倚闌與挂壁，相伴歲寒中。
酒力欺朝寒，潮紅上粧面。桃李漫同時，輸了春風半。
號名極形似，摹寫與真逼。聊以畫滑稽，慰我秋園寂。
衛足保明哲，忘憂助歡娛。欣欣夏日永，媚我幽人廬。
霜天木芙蓉，陸地旱蓮草。水花雲錦盡，不見秋風好。
月淡玉逾瘦，雪深紅欲燃。同時不同調，聊用慰衰年。
有喜何須藥，無塵即是仙。壺中春日月，聊數八千年。
草木霑雲露，峰巒近壁奎。新春行樂處，南北共花溪。
日月添書帙，湖山引杖藜。賸周花甲子，多醉玉東西。
火齊寶瓔珞，垂於綠繭絲。幽禽都未覺，和露折新枝。
日烘古錦囊，露浥紅瑪瑙。玉池嚥清肥，三彭跡如掃。
夏膚粗已皴，秋蔕熟將脫。不辭抱蔓歸，聊慰相如渴。
綠野添花逕，青春引杖藜。家人行樂處，雙勸玉東西。
盛族推山長，修齡號櫟翁。屏花春不老，日日是東風。
管領神仙侶，追陪山長家。往來惟意適，歌舞對年華。
遮藏末利檻，纏裹芭蕉身。我亦入室處，忍寒待陽春。
製芰亦不急，縕袍堪禦冬。從渠抱枝槁，摵摵鳴霜風。
種葵如種麥，隔歲已下子。僅成一榦花，浪備四時氣。
棠梨芳意多，頗惜歲晼晚。殷勤小春花，特地慰愁眼。
牡丹初翦時，已具新花眼。代謝不容髮，笑殺鐵門限。
客從揚州來，遺我揚州花。筠籠貯枯枿，明年擅春華。
風倒酴醿架，長條頭搶地。趁渠未萌芽，政可相料理。
清霜染柿葉，荒園有佳趣。留連伴歲晚，莫作流紅去。
真珠綴玉船，梧子炒可供。莫嫌能墮髮，老夫頭已童。
桃能驅不祥，霜後葉鋪地。抱枝崑崙奴，猶解禦魑魅。
門冬如佳隸，長年護階除。生兒乃不凡，磊落玻璃珠。
小梅未可折，不折惜空回。擁鼻撚一枝，也道探春來。
紫雲蹙繡被，團欒覆衣篝。濃薰百和韵，香極却成愁。
一叢三百朶，細細拆濃檀。簾幕護花氣，不知窗外寒。
一夜瀟瀟雨，金風剪殘暑。池荷報秋來，葉葉作愁語。
烽火連江國，高樓獨倚闌。綠楊三月雨，千里覺春寒。
秋月臨妝閣，春花閉殿門。妾顏長似舊，玉鏡有明昏。
世遠行路難，無家各奔擾。此邦不可居，過客呼黄鳥。
野水渺無際，斜陽對客愁。蘆中有窮士，此處泊孤舟。
擁被聽春雨，殘燈一點青。吾兒歸漸近，何處宿長亭。
古寺藏雲裏，遥遥何處鐘。携笻欲相訪，尚隔兩三峰。
掃石白雲邊，山空生淨禪。幽禽解人意，細語綠蘿煙。
鐘梵晚蕭蕭，山廚歎寂寥。夜泉和月煮，野菜帶雲挑。
飄然塵外人，一笠千山雨。身似孤雲閑，悠悠任來去。
瀑布長千丈，迢遙持碧天。何當剪一片，縫作衲衣穿。
南浦多别離，行人去相續。楊柳不知愁，春風依舊綠。
殘燈摇瘦影，冷雨掩重樓。為有還家夢，翻添一段愁。
十年空悵望，淚眼不曾晴。盈尺梧桐樹，秋來已作聲。
向日鋪青蓋，浮波散緑盤。明珠洛浦珮，白玉水仙丹。
秋風搖碧草，寒雁數聲悲。不忍登高望，憑欄雙淚垂。
鳳食實已美，龍吟聲更奇。惜無蔡邕識，那得馬融吹。
王子吹笙去，仙禽下雲端。夜棲松月静，朝舞檜風寒。
崩騰噴雪浪，晝夜無停息。廻旋天磨轉，運動日卓側。
整整植翠旗，森森列羽衛。微風羣玉動，赫日蒼雲翳。
藻荇徧廻塘，芙蕖出清水。紅燈迭照映，翠蓋相磨倚。
天寒桂子墮，花發向庭中。月華十二滿，常照此芳叢。
高枝含煙霧，密葉張羽翼。參差隨風勢，慘澹入雲色。
結茅深林下，開户流水邊。曉聽松風坐，夜枕雲濤眠。
莫恨生華髪，唯須不負春。風光無老少，祗屬有情人。
瀟灑幽棲地，山嵐日夕昏。松風吹緑綺，溪月湛清樽。
白日春臺上，歡娛莫訴盃。飛花留客醉，啼鳥近人来。
流水家家入，脩篁處處同。城南履道宅，白傅有遺風。
具酒作社飲，此事古倡始。孰肯具果蔬，被肘醉子美。
節物暗老我，壮志特未已。事業力自致，貴賤命可委。
案上具筆硯，砌下秀菊杞。我顧乏大屋，尚賴有此爾。
春到村居好，園林興味長。蠶貪桑眼出，蜂趁蜜脾忙。
春到村居好，枯腸飽可圖。笋尖將露角，麥秀欲生鬚。
春到村居好，清明欲禁烟。亂紅桃下雨，輕白柳飛綿。
日暮鳥雀瞑，空庭風雨悲。方知古今夢，同寄老槐枝。
騁望遙天雲，迢迢帶城闕。關山一笛聲，況是高樓月。
君看槐樹陌，何似桃花源。獨有長安夢，相隨還故園。
暫揖市上鞭，一送雲中轡。歸時五遊成，示我青苔字。
張公江海客，亦誦龍虎文。他日相逢處，羅浮鶴是君。
離人愁獨醒，湘草正青青。憶上巴陵渡，春波滿洞庭。
何代金谷園，斜連上林苑。十里看花人，五陵紫騮遠。
玉勒有佳期，一片錦雲白。誰將洛下春，誇向楊州客。
玉貌颯風沙，何人不憶家。江南春未到，馬上聽琵琶。
曲中花半開，羯鼓莫頻催。芳草思公子，春從濮上來。
宜春連下苑，十里色葳蕤。白馬翩翩去，金鞭半欲垂。
徐生誇絕倡，醉殺五陵豪。我醉何持贈，君王有賜袍。
雲來積金峯，影落朱陽館。先生不出山，窗中共舒卷。
齋居玉几側，秋草下帷青。弟子誰都講，來傳董氏經。
花影涵清輝，芳香生白雪。惟有素心人，風塵同皎潔。
古貌非今貌，今人抱古心。祗應攜古月，夜夜伴孤吟。
我得聖俞詩，於身亦何有。名字託文編，佗年知不朽。
芳菲不得駐，會取餘春還。欲知回首處，渭曲蒼茫間。
微風過中庭，庭樹颯有聲。穿簾徐入座，巾屨有餘清。
芳洲晚日鮮，曲岸新雨好。紅薇點圓荷，金出幽草。
洛水寒可涉，長汀柳飛葉。節物先無期，自與幽懷愜。
風柳動蕭疏，寒星浸寥落。中宵四寂然，時有遊魚躍。
把菊延三益，居然處士風。蕭蕭籬落晚，秋在雨聲中。
門生諸子在，二客亦能同。更約籃輿出，東林候遠公。
薄祿堪沽酒，浮生吏隱中。江楓搖落處，猶得映房櫳。
淮海逢重九，尊醪幸不空。黃花偏有色，寧敢怨秋風。
寂寂巴江流，沉沉蜀井月。西來一片山，尚帶岷峨雪。
何年楊子江，直過山陽凟。千秋霸氣孤，眇眇原臣目。
鄒陽一灑淚，書在竟誰看。落日荒城草，西風井逕寒。
由來下帷人，不薄江都相。斯井猶至今，月照轆轤上。
謝公鎮廣陵，甘棠人勿剪。君見東山雲，何似召伯堰。
地軸橫崑丘，上有百尺臺。天邊桐柏水，西向城頭來。
愁問南朝日，風塵暗戰場。蹶張三萬士，只恨竟陵王。
高吟水部詩，獨訪法曹宅。雪深不逢人，惟有羅浮客。
莫奏水調歌，楊花怨春晚。蕭蕭日影斜，已絕廣陵散。
瓊枝十二樓，玉鏡三千戶。傷心鞏樹春，花落雷塘路。
玉輦宵遊處，山螢萬點飛。後庭方熠燿，不照錦帆歸。
僧汲空山月，煮茗松下啜。桑苧今不來，白雲自禪悅。
高僧話六朝，焚香共清晝。無數江南山，盡列窗中岫。
京峴望楊州，石愧向江左。回首秋雲飛，蒼然見淮楚。
歷歷山頭雪，冷冷松下風。樽中亦有酒，恨不與君同。
洞裏蕃釐觀，江頭十萬家。春來歌玉樹，不必問瓊花。
萬朵錦雲新，天涯贈美人。誰知江上色，卻掩洛陽春。
送客茱萸灣，迎客竹西口。歌吹滿楊州，猶似昔年否。
吳公臺下路，風散野棠花。莫怨遊魂遠，蕪城亦帝家。
策馬立煙臯，臨江送波濤。楚鄉不可望，落日蒼山高。
擊楫過瓜洲，楚歌忽風雨。江門春浪生，夜夜蛟龍語。
皂帽翩翩去，黃山若箇峯。莫將瓢與笠，深隱白雲重。
露蘂濯菊裳，風香度蘭牖。采之贈佳人，不用持瓊玖。
紅豔照寒光，江天木末霜。楚歌行結佩，秋思滿瀟湘。
我家八桂樹，君家桂無數。枕中鴻寶書，何如小山賦。
二室接浮丘，東來渡淮水。三花何處開，半在白雲裏。
婆娑古松下，憶昔仙人家。風從岱宗來，吹落秦時花。
明月生東海，萬里飛煙彩。我欲往拾之，清光在蘭茝。
品泉如品士，清修良獨難。泉側支茶爐，瑟瑟松濤寒。
手把楞伽讀，懸燈伴僧宿。夜聞風雨聲，那知在深竹。
市上懸一壺，此是長房宅。青雀飛不還，報書瑤池客。
隱矣君莫疑，閉關堪避諠。不見東方子，陸沉金馬門。
鶴氅雪華殘，歸舟笠澤寒。閉關不相送，貧病愧袁安。
君尋楊子渡，正是嘉平月。我有一藤簑，贈之釣江雪。
煙波愁獨立，羅襪不沾塵。請佩人何去，誰鄰江上春。
綵筆燦山霞，高樓照江雨。誰知輞口莊，猶有辛夷塢。
生前銅柱標，死後明珠謗。如何老伏波，不畫雲臺上。
斬却長橋蛟，射殺南山虎。我行方讀書，父老何須苦。
孫子善談兵，吳王偏好色。豈知軍令嚴，美人笑不得。
報國大王心，讒人彼婦口。亭上起風波，三字莫須有。
囊挾五山去，佩之淩紫氛。金支翠旗裏，導謁雲中君。
密粟出濃紫，幽花間深黄。有誰吟其間，含香一薇郎。
靜中見萬物，各各有春意。收拾入襟懷，陽和散天地。
羣花各嬌春，粲若錦繡谷。於焉日逍遥，中有人如玉。
商山不茹芝，對弈寄此橘。巴人忽招隠，似爲子房出。
通渠入小池，循除鳴。羣魚忽悠然，過橋聞屐聲。
一逕綠陰去，隠隠花竹幽。主人地行仙，終日杖屨遊。
春風鑑池水，長年弄清暉。仙翁晚歸來，子孫笑牽衣。
仙人扶綠玉，時亦鏗然叩。振動三界中，煙霞一靈壽。
山僧贈衲衣，舊是稻田樣。石牀不解眠，夜禮天壇上。
長生十賚者，朝夕持在手。深山還寄來，慣乞郡齋酒。
五遊行歸來，荷爾起常早。門前莫鋤蘭，雲中種朱草。
山都洗我觚，貯月飲磵下。風來吹有聲，笑學昔人挂。
荊塗雲一色，淮泗波千里。山僧不出門，藤蒲對花水。
薝蔔林皆玉，旃檀室是香。供君鍮石鑵，貯月在禪房。
風塵彈指過，於世已浮沉。處處雙林客，年年五岳心。
濃綠滴濕衣，煙嵐翠交鎖。名韁莫能縶，方此不失我。
山以感爲名，可見天地情。萬籟恬不作，風來自松聲。
石梁平砥似，池水明鏡如。晚凉散步穩，凭欄此觀魚。
寂寂華嚴堂，富貴佛境界。何須九九編，吾有艮一卦。
心清聞妙香，宴坐旃檀林。坐香元不斷，莫作死灰心。
佛手撐慈航，尚欲濟我人。寄語作舟者，江濤渺無津。
有唐太和年，宮中亦甘露。曾不如此臺，空山自甘露。
地爐宿松火，紙帳橫梅枝。春蟲撲蔌蔌，惟有蒲團知。
動靜貴一如，妙處非塊坐。高人定不死，枕此白雲卧。
斯蓮君子花，幾爲佛所汙。先生獨拈出，萬世知向慕。
腰不爲米折，頭獨採菊低。晚節名元亮，思與隆中齊。
孤山養孤鶴，宜與梅爲隣。處士若輕出，梅花應笑人。
先生人中豪，志不肯司馬。一曲廣陵散，絕世不可寫。
安石廊廟姿，豈不嫻將略。氐奴驚偉人，良已先得著。
平生忠義心，一飯不少忘。臣甫寧餓死，願君堯舜唐。
殿前伸脚時，奴視高力士。羣閹旁吐舌，翰林醒不醉。
勝游謝車馬，從此始青鞵。俗士洗褊心，達人增曠懷。
天地即吾廬，胡爲號借居。趙州無住著，不用更還渠。
一別三四日，已懷千萬情。醒心亭下水，先作夜吟聲。
境靜約心兵，無由起妄情。擬將笙笛耳，同聽夜泉聲。
種花真濩落，曾不救號寒。我自金芍藥，從渠黑牡丹。
家音何用寄，郵置有沉浮。旦夕天邊去，書來一雁秋。
且唱還鄉曲，初非衣錦衣。不須華表望，丁令此時歸。
年年心隨雁，日日穹廬中。遥見沙上月，忽憶建章宫。
身同漢使來，不同漢使歸。雖為塞外婦，只著漢家衣。
沈碑含秀潤，隆畫出神竒。道人那得此，老子乃躭之。
聽罷高樓雨，摩裟劍氣沖。江山欣一覽，萬古拓心胸。
瞑目思千古，飄然一烘塵。山川宛如舊，多少未來人。
一自秋光老，黃花覺倍香。誰云誇傲骨，只是耐嚴霜。
引綆汲清泠，持作佛前供。一卷楞伽經，天風破塵夢。
折蘆渡江來，已面九年壁。何事說經臺，空中雨花碧。
山僧攬結之，已補稻田衲。何人持贈君，更伴山中榻。
忽驚羈旅身，已落富沙灣。江海舊茅屋，遥岑带潺湲。
口汲西江水，手弄東山月。一笑上扁舟，因之泛吳越。
歸暫家如客，空憐別故山。涼風知我意，吹夢先君還。
櫻桃真小子，龍眼是凡姿。橄欖爲下輩，枇杷作客兒。
造物作梅花，毫髮無遺恨。楚人稱芳蘭，細看終不近。
凜凜冰霜晨，皎皎風月夜。南山有飛仙，來結尋梅社。
雨來山出雲，雨過雲歸海。悠然天地間，得此大自在。
雨足秧分甽，風清麥弄岐。聖心涵水鏡，即是太平基。
明進離方午，柔生遇已陰。妙參三聖易，細測兩儀心。
萱長宜男草，榴開結子花。歡聲喧令節，慶事屬天家。
冰天寒色餞，暘谷霽華賓。生意乾坤滿，宸襟一點春。
寬大朝廷詔，中和郡國詩。欲求躋慶曆，先使見淳熙。
甲觀韶光集，禖壇好語傳。思齊男慶百，假樂子宜千。
象應軒龍次，恩承帝座光。燕壇風澹蕩，蠶館日舒長。
長江數千里，赬尾魚久苦。白雲雖在山，無由作霖雨。
靜觀皆一笑，隨事見人情。勢利如江水，雙潮日夜生。
空谷望停雲，慨想人如玉。春草似離情，朝朝上階綠。
閉戶人不知，雄心問安在。明月入空階，相將數千載。
市塵飛不到，安知赤松子。名利久無心，沈沈清溪水。
一夜西風急，聲如班馬鳴。開門尋不見，梧葉舞縱橫。
門枕黃岐道，齋臨綠水邊。偶來相對坐，日暮不知還。
門設亦常關，幽人尚未還。盤桓松樹下，惟見白雲閑。
皎皎中天月，夜夜照獨宿。問爺胡不歸，強笑安兒哭。
一片殘陽樹，歸飛鳥自如。依棲鳴上下，羨爾尚安居。
明農君早歸，榮宦世多巧。呼鷹自賢豪，行歌飯牛飽。
路似羊腸遶，溪如燕尾分。青山相領略，許我一丘雲。
高丘儘牛眠，雲裏松幾箇。扶策一登樓，目送雙鴻過。
筆格置牆隈，閉窗山葉墮。誰來候先生，夜深把藜火。
千里開平楚，丹梯延佇中。山山堪落帽，不必待秋風。
鶴前平欲臨，松杪高可吸。此中敷坐時，難偈僧來揖。
玉林積飛霰，風過篔簹寒。煩熱何所有，天花灑蒲團。
湖田歲歲熙，頗似瀼西村。俯仰無機事，丈人方灌園。
漁人榜小舟，詰曲桃花水。雞黍能相邀，問津儻來此。
鵷雛發南海，逍遙吾所之。鴟之自腐鼠，奚用相嚇爲。
風靜雲歸山，風起雲作雨。傴僂久無心，日倚亭前樹。
卜居天門下，置園顧渚山。茶竈支泉側，夕待樵人還。
丘中酥醪香，疊麴松花旁。隱矣桐柏水，剪珪封醉鄉。
湖波激葦灘，其下石齒齒。何異瀟湘秋，和歌滄浪子。
父老談稼穡，柴門巾我車。遠懷古田舍，擊壤今何如。
緱氏一羽衣，翩躚行獨馭。相將浮丘公，接上嵩高去。
仙人衛叔卿，雲中醉騎汝。蜿蜒成白龍，服驂叩靈圉。
好道仙人至，尊生逸老年。淮南一萬樹，樛曲小山前。
出世一大事，駢梅誠何意。那知薝蔔林，婆娑漆園吏。
控弦風鳴鏑，長楸古城下。白頭報主心，金埒且馳馬。
伊陽下汝河，大淮望西浙。如何故鄉人，卻在他鄉別。
日望江南路，秋風吹苧衣。錢唐君欲渡，應與雁同飛。
三洲樹似薺，千里沙如月。何處落帆還，登樓望吳粵。
堂堂淮陰侯，夫豈噲等伍。放翁評此本，可作蘭亭祖。
磵下鳴琴響，披衣白露寒。憶在東林宿，僧來石上彈。
塵纓偶一濯，瀟灑泉上石。何期趨府人，共此聽鐘夕。
俯仰人間世，經年客未還。不堪持手版，馬上望嵩山。
河洛忘歸路，東尋大呂亭。委心曾十載，不是愛沉冥。
開椷不忍讀，字字念情人。多少登樓恨，煙花又一春。
上書君未遇，聞欲下燕臺。何事青氊冷，先生亦肯來。
狥祿猶卑吏，歸山已後時。長安書不到，君但寄相思。
廨裏雙林月，城邊一澗煙。西齋誦經罷，寥寥茲夕眠。
月落雞吹角，夜長鵝報更。山中無曆日，日出即天明。
同舍君爲使，前途負弩多。浮光不相待，驅馬意如何。
引經曾斷獄，三府署曹郎。知爾王程急，郵籖報弋陽。
西曹銜命出，何日下都門。蚤見江南雨，應申孝婦冤。
使星入部中，汝水聞君度。何由送雙旌，山城日將暮。
嘉賞不妨獨，沖襟何所營。散帙山齋雨，那能知世情。
夢入煙蘿山，一攀雲中駕。至今聞仙鐘，恍惚瑤臺下。
人在鶯花裏，春歸杖屨中。風迎何處鶴，宿我洞門松。
北尋小有洞，是昔軒轅家。何日從夫子，天壇掃落花。
月影黄昏後，詩天眼界寬。野香尋得見，石背一枝蘭。
嗅花風入鼻，掬水月浮身。夜靜焚香坐，空山一箇人。
燭影奪明月，鍾聲撞曉雲。甆盤餘柏子，傾作一爐焚。
我憐岳下月，師禮佛前燈。東林俱不睡，還來支瘦藤。
人傳諫議名，不識徵君宅。嵩雲無世情，飛入窗間白。
九年事若何，辨此一心竟。學人入洞來，視此石上影。
學時雪滿膝，談時天花落。是佛即是心，定後吾自覺。
君辭九州長，瓢挂泉頭樹。洗耳莫臨流，恐有飲牛去。
中嵩太乙南，巖竹風猶掃。長鑱吾欲來，爲君種朱草。
朝渡溱河左，僕夫凍僵臥。誰遣綰行人，柳絲馬前墮。
勁風東北來，沙蓬千里飛。十步不可往，還復入荊扉。
客子夜中飯，策羸出又返。雖非倒馬關，竟似回車阪。
兩夕田家宿，主人黃粱熟。燃燈起繞牀，徘徊候朝旭。
五夜風吹露，林間鳥喚群。鍾聲和月落，驚起四山雲。
溫公五畝宅，汝亦屢經過。喬木今何在，吾生可奈何。
雀羅原見慣，葛帔亦人情。白髮何村叟，能呼小子名。
身衣六銖衣，笑折瓊林花。豈知人間世，有人服苧麻。
月光流如酥，天影湛於水。饑鶴啄梅花，風吹酒波起。
雨送炎官印，風宣白帝麻。欲知秋面目，細看木犀花。
屋宅纔蝸大，身軀與蚓般。楚王吞不得，敕賜鷺鷥餐。
春色濃於酒，梅花瘦似詩。長青今歲葉，粲白去年枝。
窗隙針來大，霜風聖得知。耳邊如箭急，直把菊花吹。
麈尾清虛語，銅爐起澹煙。嶺頭猿叫罷，月落碧潭圓。
風落松梢雪，山收竹外煙。清吟凝醉眼，獨立聳新肩。
正月梅花盡，一溪春雨香。燕方尋故壘，蜂已葺華房。
人行秋色裏，詩入畫圖中。笑指白雲頂，猿啼第一峰。
顓帝位方禪，勾芒印已交。芭蕉有封事，黄鳥莫譊譊。
鄭聲良可厭，閑抱七絲琴。欲識調絃意，理人先理心。
年長身多病，閑鈔已試方。未甘先犬馬，畢命報恩光。
青山日相對，閑看白雲生。誰謂無心出，中含濟物情。
曉桉三杯後，閑烹北苑茶。色香俱絕品，雪泛滿甌花。
扁舟賓客少，閑作道家裝。跡靜心還靜，逍遥覺日長。
雨霽輕埃息，閑吟面曲池。遊鱗時對擲，雙破碧漣漪。
朝來因試筆，閑答故交書。莫怪音塵絕，吾心與世疎。
漸老無功業，閑思惜壯年。桑榆如有得，猶可勒燕然。
晴軒足清趣，閑與鶴開籠。寄語北山侶，無驚蕙帳空。
官酤米爲麴，釀出成紅酒。里社醉豐年，便是宣城酎。
田中多峭石，蒼玉亂攲斜。怪似湘中見，封域近長沙。
店遠鷄聲近，月斜人影長。再三謝風露，拜賜一天凉。
六十年中事，傷心到蓋棺。不將兩行淚，輕向汝曹彈。
身豈能爲患，心何可得安。想應知鶴怨，未得伴鷗閑。
江上初收雨，雲頭尚戀山。歸帆巡古岸，晴草守滄灣。
江霧秋樓白，燈花夜雨青。九天無一夢，此道付晨星。
凉飈起深谷，清影摇空山。醉眠石上人，夢中度百灘。
林高動輕籟，雲靜天無風。縹緲笙鶴下，依稀鸞佩逢。
蕭蕭琴瑟鳴，灑灑霜露下。願期素心人，同遊明月夜。
高風過巖麓，林杪撼潮海。滿地落松花，杖履襲清靄。
潜心寫幽韻，洗耳聽寒濤。吟聲自摇動，誤疑泛魚舠。
老枝髯鬣動，古幹鱗甲翻。積陰生潤氣，芳菲翳蘭蓀。
篇篇剔蠹魚，字字編科斗。螢小無晶光，明月入我牖。
詩多唐代刻，柏尚晉時青。想得真君劍，猶餘蛟血腥。
探幽穿嶺外，石壁掩禪扉。湖影連天闊，山光捲浪飛。
雲中雙鶴去，松際一僧歸。日暮遊人盡，鐘聲出翠微。
十指生秋水，數聲彈夕陽。不知君此曲，曾斷幾人腸。
鴈過天成畫，魚驚水作紋。簷牙宵吐雨，殿脊曉馱雲。
薄暮一凝佇，歸鴻千有餘。倚松吟半餉，月影瀉庭除。
臨水翫芙蓉，一花還兩影。上倚夕陽斜，下浸秋波冷。
岸樹冥茫外，人家點畫中。斷煙分紫翠，殘照抹青紅。
東園風雨霽，一巷海棠開。曲折穿花去，深行忘却回。
已具看雲眼，而生伴月心。西風相體認，紅盡綠楓林。
美事般般四，良辰盞盞雙。霜風冰硯水，山月影軒窗。
秀目大頭顱，英姿舉世無。平生一瓦鉢，何處有天厨。
補之寫生梅，至簡亦半樹。此幅獨不然，豈畫橫斜句。
聽盡芭蕉雨，愁人夜不眠。憑誰將此意，爲妾到郎邊。
高詠北窗前，匡山儼相向。誰知晞古心，已在羲皇上。
一室不求寬，易安已能審。君看五柳人，葛巾漉還飲。
鼕鼕璫璫璫，爛醉如泥了。睡至谷谷呱，東窗梅影曉。
青山萬古色，幾人曾賞心。蕭蕭木葉下，我坐復沉吟。
獨坐千峯下，偶馬起徘徊。有誰相共笑，遥見隔溪梅。
衡嶽望嵩少，屹然河漢間。浮雲自來往，誰肯拓關山。
苦參道難學，放肆事容易。入脚不可深，駸駸成自棄。
天道方愈怒，在人宜敬身。望于經吏內，嚴自作工程。
歲月嘆逾邁，入門事業難。戰兢曾子意，豈可遂闌珊。
我祖生文定，傑然繼真儒。門風早衰颯，吾弟意何如。
殿古涵煙冷，樓空得月多。鍾聲巡遠岫，塔影卧清波。
中禁千祥集，東方萬象新。綵幡迎喜氣，寶字鏤宜春。
浴種宜蠶事，修禖盡燕祠。資生迎木正，蕃衍納春祺。
釀酒渟神水，延年飲露華。八風朝聖日，三境住仙家。
曉霽澄天宇，離明敞帝閽。靈符千福集，神印百邪奔。
剛日逢端始，炎辰屬長嬴。君王仁且聖，慈旨却梟羹。
殿戶還飆入，宮池御水凉。綵舟人競渡，化國日偏長。
四時乘大德，五日敞金扉。陽晷移南陸，天光盛紫微。
商管微陰動，良辰午正端。三光扶聖壽，億載奉皇歡。
楝葉迎新候，菖花發美祥。憂勤宣內則，嘉宴助時陽。
靈艾傳芳遠，仙蓂吐葉新。配乾資厚德，介祉集嘉辰。
星火朱光熾，繒絲采物華。讙謠宜聖日，王氣協皇家。
天家饒物采，華節有光輝。明月裁歌扇，輕霞翦舞衣。
禁苑年光麗，端辰物象華。天風結桃實，火德盛榴花。
蓮葉抽芳際，榴房結子初。長年鬭百草，舊俗祭三閭。
廣殿回雕輦，滄池漾綵舟。堯心順時令，不是重嬉遊。
人已就船眠，犬知何處吠。雨來閙秋江，全似茶鐺沸。
梧葉落滿地，西風洗九天。鶴聲明月夜，曾此繫吾船。
楊柳陰初合，村童睡正迷。一牛貪草嫩，喫過斷橋西。
褲裏無供給，褌頭儘受降。賜之湯沐罷，投置不毛邦。
已拾詩盈篋，猶如酒滿船。湖光清似鏡，俯仰兩青天。
燕語今生事，花開夙世紅。不知終日醉，何以謝春風。
水長二三尺，梅餘六七花。明朝須不雨，今晚已成霞。
久矣閟大音，無譏鄶以下。一聞入聖處，萬古洗凡馬。
挾策博塞殊，愚智相千萬。反躬誠且樂，此事要早辦。
閲書五行下，未勝百迴讀。至道一念存，請事不遠復。
春夜常如歲，何妨秉燭嬉。百花俱中酒，萬竹自吟詩。
我怪東風黠，暗知春欲歸。盡將楊柳絮，剪作雪花飛。
宿靄縈餘凍，鬆陰挾嫩晴。朝來花萬福，鶯奏起居聲。
月澹黄茅路，煙明紅葉村。有懷如阮籍，更贈一聲猿。
十日九風雨，一春三別離。予嗟吟骨瘦，子亦坐詩癡。
避暑白雲鄉，茶甘齒頰香。海城悲暮角，煙樹淡斜陽。
對舞鳴仍和，雙飛去復回。歸家千載遠，丹竈付蒼苔。
青鵳噉雀雛，飫飽侮鳶烏。不知皂鵰力，拏殺北城狐。
皂鵰獰觜爪，飛走披肝腦。不知遊獵兒，必爾韝上老。
獵兒燕楚俗，得意唯馳逐。不知廟堂上，坐飽萬錢肉。
廟堂擊鮮食，日負天下責。不知五湖上，自有扁舟客。
扁舟彼何人，國霸始謀身。不知釣魚翁，羞作故人臣。
東軒美風月，詩酒伴歡呼。昨日牆陰過，依依見碧蘆。
小市門南路，舊遊聯馬行。祇從前日別，秋草一番生。
南京一登眺，朔雁正來賓。好去長淮北，殷勤訪故人。
百步洪頭水，秋霖一夜渾。相携濯纓處，無復履綦痕。
何處延明月，東城百尺樓。故人那得見，後夜是中秋。
不見西街客，歸來即閉門。胡牀面南樹，鳥鵲啅黄昏。
暑雨茅柴熟，秋風淮白肥。留連阮校尉，何日跨馿歸。
後夜溪山雪，臨門望子猷。莫因清興盡，半道却回舟。
偶得悲秋句，還驚舊社空。中庭步明月，朗詠與西風。
遊梁復歸宋，南北更相送。失得兩如何，勞勞不如夢。
遊宦幾人達，不知强健歸。未容誇晝錦，幾見化緇衣。
聞有高秋興，清樽醉飛鴻。應悲故人遠，薄晚面西風。
倒橐黄金盡，方悲行路難。桂薪炊玉粒，可是樂長安。
歸雲去悠悠，長風來獵獵。簷角兩長楸，斜陽曬黄葉。
病骨倦空林，曳杖閑庭步。暗燭與寒蟲，迢迢思風露。
未捲半簾霜，猶疑在庭月。倚樹汲清泉，疏風獵華髮。
霜空出華月，樽酒聊相對。別夜復嬋娟，故人千里外。
紛紛脫柯葉，衮衮斷根蓬。不待吹揚力，隨風亦自東。
宿雨塵霾靜，寒原黍稷空。臨風聊放目，不爲送飛鴻。
擬從康樂公，雙躡登山屐。晴夜宿天台，披雲看初日。
梅梁巢已空，去此復何從。勿憚歸飛遠，冰霜不爾容。
不復怒飛聲，朝雞得擅鳴。婆娑猶有地，媚竈畢餘生。
悠悠復悠悠，淚寄東風流。所思悵何許，西北齊雲樓。
長安在何許，疑在白日下。徘徊天一隅，華月生新夜。
試問江南客，何時肯度杯。多情是湖水，每日石頭來。
努力張謀父，躬耕老白雲。無年儉足用，此外奈何君。
子仲安貧者，毗陵久罷歸。秋風一相憶，頼有燕西飛。
好在張居士，雲龍寄夢頻。西齋見風月，連榻復何人。
希遠來彭澤，聊爲三逕資。拂衣歸底處，命駕定何時。
遠寄陳傳道，窮秋亦罷官。還驅款段馬，吟雪向長安。
不見會之久，每思詩酒豪。扁舟由甬上，乘興可須招。
子敏超龍級，得官何處州。它時趨洛下，獨與士龍遊。
寇叔情何厚，郵筒數得書。前春應上冢，能訪酒家無。
試吏王文舉，俄纏風樹哀。明年道濉上，爲爾一徘徊。
維漢南有箕，垂象列三辰。長司簸揚職，糠秕居前塵。
帷幄參神算，邊塵萬里清。西藩聊偃息，猶是一長城。
公論由來重，高懷此去輕。吾非厚知己，感歎此蒼生。
新書許從事，狡穴盪應空。寄語征西將，無矜獵犬功。
前日神州尹，聲華掩趙張。春風長有待，難樹是甘棠。
來暖西樞席，斯民頼已多。前春鳳池水，四海漲恩波。
門闌曳裾客，皆自許人豪。今日宸廷下，誰知北郭騷。
衮繡行將復，沙堤百里東。病夫雖老矣，猶解賦豳風。
池上雪初消，春鴉已占巢。自憐流寓迹，無地可誅茅。
歡歸夜何其，月照臨門別。後夜待歡來，開門但明月。
要知兩儂心，等是它山石。此誠不可轉，彼情無自入。
白也遭時網，臨年放夜郎。何妨去物遠，當道橫豺狼。
昔人泯黄壤，陳迹變滄波。劫火洞然壞，無如嘉句何。
杜守王明府，吾知夫不凡。解持餘酒胾，一飫逐臣饞。
岑輔何爲者，當年唱不應。名隨詩石在，附驥兩青蠅。
孟公泣竹地，今是布金園。不保五畝宅，非無百代孫。
高岸已爲谷，斯人如蛻蟬。固應留寶刻，信示當家仙。
亭揭奇章榜，斯民孰去思。多慙羊叔子，涕泗峴山碑。
南津趙佗石，云是昔人舟。長懷精衛志，不礙長江流。
西戍夕陽晴，東城石鏡明。有山名八字，供作兩眉橫。
應龍昔此去，雷雨助騰伸。舊穴潛鮫蜃，風波橫要津。
鴈側風前字，煙凝雨後情。不知誰氏子，持釣立江城。
雲爲山積翠，雨倩草添青。一覺南柯夢，俄然鳥喚醒。
昨夜天成雨，今朝水滿池。睡酣渾不覺，想見竹聲奇。
已屬畦丁了，都將菜甲耘。數時稽食籍，醢芥又羹芹。
風花自高潔，松竹見清烈。玉笛朱唇寒，清歌動迴雪。
露滴中宵月，松摇古谷風。三身紅萏菡，四智碧芙蓉。
薄倖東風者，無心半點春。桃花吹滿地，片片似魚鱗。
山似詩肩聳，江如酒量寬。雲描秋色老，松寫暮聲寒。
殘暑猶拖尾，新凉恰打頭。酒方屯魯郡，舞已徹伊州。
嶺口雲拖白，江頭葉借緋。西風來問罪，老火不須威。
影上酥花峭，枝頭蠟糝清。姮娥約滕六，夜半過江城。
野曠空營暗，山高畫角哀。東南風色惡，深畏海氛來。
影與吾相依，自無而之有。所往必我隨，是真吾好友。
蕭艾穢羣芳，草木紛零落。梅花我輩人，例合束高閣。
紫薇號舍人，紅荔名郎官。梅花隠君子，未可一樣觀。
無詩對梅羞，詩成梅花開。梅自工於詩，歐九却識梅。
霜凋雪剝餘，萬卉生意動。梅花讓羣芳，回施春風供。
欲花未花時，此妙無人知。著花已多事，更爲花吟詩。
子猷癖愛竹，無夢到香影。雪夜棹匆匆，未必有詩興。
香魂逐逋去，翠羽招不還。醉倒趙師雄，一身花影寒。
我愛梅花清，梅花憐我癯。寧爲寒東野，毋爲渴相如。
對梅日一醉，無酒如梅何。塵世獨醒人，卑之毋甚高。
水月一聯詩，桃杏不敢近。卷錦歸之梅，梅花無可遜。
無贄謁梅花，一詩我破戒。春風如打勘，具有案卷在。
梅花老山林，思與天下芳。瓊花差清白，薦之守維揚。
懷哉丈人行，四海空交游。桃李不識面，一生慕荆州。
素壁青燈暗，紅爐夜火深。雪花窗外白，一片歲寒心。
日落千山暝，風吹一路香。燕依花色紫，鶯體柳絲黄。
苔空綠錢死，松老清陰瘦。結廬卧白雲，柏子燒春晝。
大隠在朝市，仙人好樓居。方平今白髮，未許見麻姑。
晴少春光淺，寒多酒力微。一聲山鷓過，數點海棠飛。
隔岸蘆招手，沿溪柳拜人。兩庾黄竹路，水囓白沙津。
天不欲留春，東君暗歸去。碧梧枝上看，瀟瀟風送雨。
破蒼如凝蠟，粘枝似滴酥。恍疑菩薩面，初以粉金塗。
松風吹我飛，手搦空中月。笑指蓬萊山，可補銀河缺。
九月渝州暖，繁花照眼新。巴江清似酒，渴殺錦城人。
江城烏夜飛，江月潑羅衣。欲問瞿唐賈，琵琶數阿誰。
填卻瞿唐峽，郎船何處流。門前烏桕樹，留著系郎舟。
寒山半夜鐘，寥寥雁聲過。不知秋已深，高僧白頭坐。
河口孤舟月，松間一塔燈。木魚何處起，應禮少林僧。
小兒是歲星，朝遊王母家。海山桃實成，獻壽來煙霞。
西方一卷書，此中自玄覺。春在維摩室，天花半空落。
萬木凍西壑，夜禪雪窗白。山深人不來，惟有羅浮客。
銀海花邊過，瑤林鏡裏明。高樓吹玉笛，半是隴頭聲。
燕門城似鐵，太行石爲碣。征人一騎還，何處關山月。
冰天萬里照，獵火仍殘燒。惟看灞上歸，不見軍中嘯。
雁飛霰頻積，馬饑凍猶策。誰憐東郭生，尚作長安客。
金堤楸樹折，北風布衣裂。蕭條認寺燈，青氊一齋雪。
鳥下湘江來，頗自憐香草。羨爾碧蘭花，不怨秋風早。
殘荷煙水清，照影雙鵝白。黃庭一卷書，誰似山陰客。
蒲萄更馬乳，豈及安石榴。鑿空西使返，正是漢家秋。
露滿華林園，絳實臨窗裏。佳人把翫時，房房愛多子。
海上洛迦山，現我大士影。蕭蕭翠竹風，此中有深省。
不二是法門，悟者阿羅漢。一枝青琅玕，孤峯白雲磵。
蒼雲何處飛，白雪一以快。君莫問竹林，蘭亭幸猶在。
郎去遺紅豆，巴山暖易生。妾留多夜雨，枕上怨無晴。
苦海無船渡，衆生到岸難。勸君齊著力，結取萬人歡。
仙翁棲紫霞，顔童鬢不華。客來問玄機，笑指菖蒲花。
秋河一滴露，夜墮即珠然。吹入玉盤裏，走盤如許圓。
自得休心法，悠然不賦詩。忽逢重九日，無奈菊花枝。
今夕知何夕，都如未病時。重陽莫草草，剩作幾篇詩。
出山復入山，路隨溪水轉。東風不惜花，一暮都開遍。
哦詩谷虛響，散髮下巖半。披叢澗影摇，集鳥紛然散。
性相華嚴海，愛河渡要津。法門千萬偈，奧妙演無倫。
玄微達造化，得一不言三。利益衆生願，情迷謾口談。
靜非山裏住，鬧即擬何之。緣識歸空寂，生前舊亦知。
時流求法界，問取本真詮。了悟空皆寂，心明海月圓。
如夢復性坐，尋思境外忙。因緣開利鈍，語默自清凉。
邪見終成僻，真如是久長。閑心通物外，日月四時忙。
出利袪煩惱，紅塵指道衣。悟來持一念，尊大默玄機。
識重隨緣喜，精心住處安。慈心常淡薄，人我定心難。
南北及東西，千山與萬溪。路岐長不斷，曲直幾人迷。
眼識諸緣相，行持妙法存。明開邪見性，不見有無根。
谷響耳中音，根虛不易尋。諠譁袪得盡，識契本緣心。
鼻聞心所著，香臭不同根。窮究緣中識，非干妄想門。
口爽哀滋味，深思命本根。心邪迷妄相，聖法教中言。
身惟知冷暖，假合是緣根。了達真空相，金剛不二門。
意生於物外，心依染病根。正持閑語默，清凈法中存。
皮毛非實相，四大擬奚爲。悟即真空法，愚迷自不知。
津液如泉湧，虛無本不同。源深知冷暖，根盡一時空。
心猨知意馬，方便自須調。勿自生煩惱，菩提道不遥。
羣生宗法界，秘密十方尊。大教緣心識，周通一念存。
大道傳來意，緣窮識外因。善言論浩劫，天是法王身。
法要唯心法，浮生苦海中。經傳歸實相，水印月皆空。
心緣身外境，法相本常存。若求無生理，先明取善根。
煩惱浮生業，愚迷智自通。根塵如不染，識照曩緣空。
大覺如來指，心王作智都。剎塵千萬億，定相不差殊。
五花牋紙好，下筆欲書之。其意何深遠，沈吟復再思。
仰望秋天色，月華露濕衣。傳更方興罷，螢遶御階飛。
人競愛於花，花應亦愛人。從頭堪好笑，老盡少年春。
夜靜風還靜，凝情一弄琴。看書閑罷筆，自在信緣心。
知靜求難靜，忙心不可閑。艷陽天地熱，思暮日銜山。
黄昏初入夜，漏促九天春。各自隨緣意，悲懽舊亦新。
早起階前雪，縈叢壓竹攲。行人迷失路，粉壁晃書幃。
高下不相及，非今自古來。十洲花滿樹，豈用俗情咍。
老少競浮沈，須知歲月深。開花如似夢，世有幾般心。
清高宜養性，善事好相兼。菓蓏招賢客，心閑道味添。
促軫調弦急，碎聲用意彈。指頭輕妙和，鶯舌五音端。
天地自相懸，何名大道堅。聰明無滯礙，愚昧莫知前。
深秋雲物冷，經雨斗添寒。盡日緣情坐，霜葉易燋乾。
欲息何情思，良猶本不真。羣心皆有異，老盡少年人。
無事勝多事，非緣不是緣。深窮淺近意，尋往便知前。
行幸一何得，民安君子樂。求官利益人，勸善懲諸惡。
炎天收已去，凉氣觸幽襟。稽古看書罷，時聽一弄琴。
常負歲寒色，貞姿不動摇。任從霜雪裏，凡木易乾燋。
常讀古人書，隨宜道更殊。閑忙心各異，恬淡入清虛。
麗句冥搜得，灰心大道尊。從人言澹薄，古僻是玄門。
少年雖共語，不解老人心。莫作爲閑事，高山似海深。
少年多語笑，終日遂心娛。不會凡情識，如癡我亦愚。
假合於形影，如同夢裏身。若言等級類，誰是較量人。
晴霽夜清秋，星繁月似鈎。樂耶興我意，絕唱入冥搜。
雨多七八月，遍地生秋草。寂靜半斜閑，看書心更好。
陰巖不知晴，路轉見朝日。獨行修竹盡，石崖千丈碧。
朱朱與白白，著意待春開。那知洞房裏，已傍額黄來。
野鴨飛無數，桃花濕滿枝。竹輿鳴細雨，山客有新詩。
纔入都梁郡，愁登第一山。不堪高處望，未得故疆還。
客行滿山雪，香處是梅花。丁寧明月夜，認取影橫斜。
花房小如許，銅剪黄金塗。中有萬斛香，與君細細輸。
日落川更闊，煙生山欲浮。舟中有閑地，載我得同遊。
夕陽掛屋角，散步立方塘。綠樹陰濃處，清風送晚涼。
雨過夕陽紅，雲容畫秋意。深林寂無人，松竹滴蒼翠。
郎如隴上禾，妾似井中水。但願井無波，不願禾生耳。
桑葉綠初成，提筐陌上行。東風初過去，一片剪刀聲。
畫閣隱斜暉，雕梁燕未歸。新雛方待乳，何忍下簾幃。
八月當秋社，兒童報雁來。稿砧相別久，莫是有書囘。
炊煙曖黃葉，踏石沿溪上。破屋寂無人，隔嶺聞樵唱。
水滴階生響，風吹葉有聲。梧桐深院裏，終夜不勝情。
一路經行處，煙深雪未消。不知春遠近，相約過溪橋。
千里關山隔，相思一見難。除非同入夢，權作醒時看。
郎心外湖花，妾顏裏湖草。但有胭脂山，何愁妾顏老。
倦雨宿南葑，穿煙起西。栩栩樂何如，猶然漆園夢。
歸路八千里，離家十七年。登堂扶大母，喜極淚翻漣。
綠條茂陰時，冠角奮其臂。齊侯一廻車，勇士如雲至。
見爾芙蓉沜，點水欵欵飛。黃頭櫂船去，半濕輕羅衣。
雲浮海蠣房，日烘蒲蠃甲。依然汝南陂，不似桂陽峽。
青障矗林霏，白雲映江水。何人出世心，嗒然隱吾几。
曉煙澹巖戶，石磵一橋渡。望中雲術遙，似是昇真路。
鹿場何者棲，虎谿未爲僻。松根煮茗時，山齋待幽客。
霞起冠嶺色，瀑下飛空寒。興公如未賦，勝絕誰能看。
霜樹寒猶勁，風濤急未流。高亭天畔色，寂寂半江秋。
遠樹雲屯深，平蕪鳥飛急。春色過棕亭，江天片帆入。
何人一出手，釣得四十九。天寒鴻雁來，川淨鵁鶄走。
紅撲章臺路，翠滴灞陵樹。馬上少年郎，西向長安去。
山深豹子林，江迥桐君閣。客來抱膝談，悠然在廬霍。
龍起雨方注，虹橫瀑更飛。誰令丘壑士，無意戀荊扉。
躧步登茲樓，冥心白雲裏。智慧想不生，吾以觀無始。
窗間白鳳飛，窗裏青藜過。客來問著書，君自高齊坐。
南村素心人，頗就陶徵士。長歌歸去來，昨非覺今是。
山人鍊九陽，晞髮朝如沐。何處學長生，石上采昌歜。
謝家明月裏，曲曲是薌林。不用東山妓，雲停翠幄深。
春深人始歸，已見花如霰。日夕東風吹，飄颺雲母扇。
何年金粟樹，留客憐樛枝。淮南招可隱，一詠小山詞。
房櫳深幾許，濛淡梨花月。有酒且共持，莫待飄成雪。
垂楊深巷中，密篠空林曲。門開栗里煙，酒送湘江淥。
夾堤千樹錦，留得拒霜開。采之何處寄，還待涉江來。
瀟湘一片雲，春深籜龍長。唯有裘與羊，支筇日來往。
巖鞠有黃華，寒香霜下秀。江州酒不來，采之滿衣袖。
旖旎萬花谷，一徑綰其口。儘容問字人，不妨日攜酒。
有待覺爲煩，委休已堪老。雅音未寥寥，書帶千年草。
買得洛陽花，飛來赤城霞。誰云山步障，不似子雲家。
古寺已為墟，猶將此石剩。生公說法時，曾否點頭聽。
金城樹成錦，青綺花如練。河陽解歸人，夜夜春園宴。
行人每經過，指石飛來處。為問曾飛來，何不再飛去。
月上徂徠前，疏松影在地。偶寄聊一適，婆娑漆園吏。
會心豈在遠，此有濠濮想。煙開魚戲來，春動鷗波長。
滄漭西池下，芙蓉蔭渠水。幾曲赤闌橋，門似高陽氏。
獨上平原望，蒼茫日漸低。遙天開好景，都在亂峰西。
城帶禦兒溪，林出臯亭巘。先生不下樓，風篁引雲棧。
道可羲皇上，心惟寥廓間。所以采菊人，悠然見南山。
閣前到公石，獨立良亦難。何限淩霄花，冰霜共嚴寒。
削成一峯尊，嶔崟勢無敵。千秋大呂亭，青入岱宗色。
竹間鳴瀨長，泠泠七絃響。漱石枕流誰，松風助幽賞。
湘中琳琅碧，嶽頂蓮花白。隱几深竹中，嗒爾天遊客。
終日聽鶯語，商量一樹梅。看承花未了，排辦雨將來。
正月十六夜，竹籬田父家。明月照樹影，滿山如龍蛇。
何氏之從學，源流遠有餘。窮經類元凱，能賦似相如。
楩柟霜雪餘，用之可以大。蓬蒿束縛之，世亦安取代。
楚國千年藪，岷山萬里江。胡爲入吟筆，政以落蓬窗。
游從二年中，離闊三百日。政自迹如疏，不妨心故密。
今日東陽郡，城南尺五天。胡爲五溪行，道里踰幾千。
重湖岳陽樓，五柳淵明里。定復有佳人，與之同徙倚。
生兒思稱家，人孰不欲可。門戶冷如冰，其尤莫如我。
曾聞一夕語，可勝十年書。同舟數月程，其得當何如。
明經取青紫，此諺亦已鄙。至哉師初錄，棄彼嘗在此。
頻登采芹亭，所樂非山水。君今去我東，愁絕重來倚。
聞君射策日，落筆字數千。行看玉堂試，闊步踵英躔。
君行過吾里，艤舟並南山。王郎兩徐子，非必素往還。
崎嶇千萬山，踏破青鞋底。何似引章泉，同耕老兄弟。
沙鷗故飛飛，湖雁更歷歷。顧我亦忘機，相看同一適。
畫師端爲誰，釣者亦安在。我不識若人，相望大千內。
曾恨固無遺，謝興亦不淺。人言介庵介，我謂遠齋遠。
嶺路縈紆合，泉流詰曲通。田毛無歲旱，山課與耕同。
芋畝疑如蜀，山田更似閩。祇看無廢地，寧復有閒民。
鉅竹差差合，青杉裊裊長。人多表池檻，此乃亙山岡。
蜀酒能袪慮，昌陽解引年。楚君爲楚節，湘客念湘船。
春來多睡思，茗椀亦時須。不敢家園乞，芭蕉有剩無。
君爲鄉校長，我政旅人居。借屋元相近，相過莫放疎。
要作山中宿，悵無林下期。摩挱魯公字，咀嚼豫章詩。
平生苕霅舟，略計忘幾歷。詩裏不能收，付君醫畫癖。
作畫與作詩，妙處元同科。苟無自得處，當復奈渠何。
煩君索我詩，我詩老不支。因君爲作氣，竟亦不能奇。
別來纔一書，似若向兄疎。逢人問江右，說兄不敢虛。
兄今得太末，去弟不數驛。弟官蠻夷中，何啻限南北。
回舟德清縣，期以一會面。去去不可留，歲盡多冰霰。
雪抵東野縣，晴值安豐車。坐定取談兄，示以咫尺書。
書中道何似，詩有林霏寄。怪其句律工，定自工夫至。
弟詩吳江楓，未秋先隕風。騷人或取咏，零落鷗鳥同。
兄詩楚山竹，歲晚色愈綠。譬彼朝陽桐，當令鳳棲宿。
紅芳不可待，綠蔭忽已成。妾貌愧花好，郎姿如柳明。
擬憑魂夢尋，苦恨山川遠。山川遠不愁，風吹夢魂斷。
風前揮珠璫，吹落春江去。日夜只東流，何時復西泝。
對岸初封屋，臨流已蔽汀。長江停衮衮，去鳥失冥冥。
勿謂虛明質，能成積厭威。由輕終及重，至著本從微。
不假丹青手，居成水墨圖。莫嗟玄尚白，靡歎糞難污。
往記嚴陵岸，喬林掛亂絲。還思溧陽路，小艇觸輕澌。
背蔭常先積，當明竟早消。草衰猶秀色，柳悴亦長條。
二月倏已盡，一春餘幾多。不知花過矣，誰問病如何。
何處黄鸝語，玲瓏芳樹間。可憐求友意，飛去又飛還。
樂是烟波好，寧須竿綫勞。功高殊釣渭，意適似游濠。
憶我園中菜，栽遲科未敷。哀哉被摧壓，端亦似人癯。
憶我簷間梅，臘開餘未破。未破想深扃，已開應槁墮。
灰裏撥陰何，思君欲就哦。還憂好時節，來攪或遭呵。
晚日東西路，秋風長短亭。悲歌渾欲絕，衰淚不勝零。
連根煮菜種，带葉生薪。瑣瑣無庸歎，區區媿此身。
石有千年蘚，崖懸百尺藤。祗疑雲尚合，忽見日初升。
山果秋皆實，山花晚更馨。鳥飛時暗落，風靜或微聽。
下壑疑無地，高崖恐接天。端殊益州馭，敢盡祖生鞭。
樹合猿啼遠，崖荒虎跡新。尋常慣居者，辛苦恐行人。
異俗吁成怕，吾身行若何。略人仍負擔，祭鬼更鳴鑼。
鴈鴈呼其羣，飲宿不相放。春至且北歸，秋來復南向。
溪頭柳依依，溪畔草離離。草木本何與，行人自愁思。
公乎不爲文，爲必行于代。誦習孰其人，兒童兼老輩。
昔人頌詩書，論世猶尚友。生幸同斯時，識面可獨不。
人言會合難，會合端有數。公不絕櫧洲，我政長沙住。
雲物瞻閩嶠，風聲望海濱。如何一年內，頓得見斯人。
賢愚之相懸，千萬或什百。所以天地間，寥寥苦難索。
山色仍前日，梅花又一年。休爲招屈些，好泛渡湘船。
少小耽文字，初非哲匠能。空令爲己學，老矣見何曾。
桂陽去衡陽，道里端能幾。倘許釣竿投，春風叩葭葦。
流傳昔多聞，邂逅今既見。顧我何足收，期公示深眷。
十載溪山夢，一川桃李花。春深猶是客，幾日定還家。
社鼓村村急，春流岸岸高。雙分待魚鷺，紅認隔溪桃。
波靜童閑笛，舟橫翁賣魚。村村皆樂業，處處盡安居。
行役渠憐我，生涯我羨渠。太平今有象，隨寓即吾廬。
老屋愁風破，空林過雨乾。飄零黄葉滿，寂寞野香殘。
下田已鷗沒，上田更龜坼。欲知雨未已，看取雲潑墨。
田夫荷鍤去，乘水護田缺。田婦貰酒歸，相與慰勤力。
危岑百尺高，下有溪流深。高深日相激，合此無盡音。
人行冥昧中，遇坎輒自省。聞是微妙音，安得忘所警。
我有嗜睡癖，衾枕長與偕。晨昏要無失，曷日住君齋。
烹魚得素書，欲讀字半漫。上如說相思，下如祝加餐。
微雲不凝月，舒卷任天風。豈複去行雨，閒心散碧空。
皓月入疏雲，美人珠箔裏。銀河澹欲無，清淺玻璃水。
鳴泉靜裏聞，琅然琴築響。獨坐懷故人，清風入虛幌。
疏雨灑桐樹，庭陰生夕涼。流螢兩三點，葉底漏秋光。
嘉陵江上望，三折勢成巴。水面添文跡，波心燦筆花。
四海佛宮闕，三峨不待誇。山深龍聽法，野迥鹿銜花。
霜月寒如此，江南想獨看。無教作陰曀，雙照淚汍瀾。
城中望衡山，浮雲作飛蓋。朅來岩谷遊，却在浮雲外。
鐙影回疏櫺，風聲過簷隙。美人期不來，烏啼蜃窗白。
西苑門空閉，燕郊柳正繁。那堪春盡後，重向萬生園。
四照羅城色，山窗納白雲。萬峯曾不隔，遙揖武夷君。
煙深斸山木，負薪輒沽酒。儻窺石上碁，視汝柯爛否。
濤湧雪成灘，星石綰其口。誰來選漁竿，約此溪中友。
成都沃野桑，彭澤公田秫。擊鼓龡豳詩，樂歲農功畢。
釀熟山中黍，炰羔宴比鄰。獨醒非所願，樂我羲皇春。
抱甕行灌蔬，桔橰寧復用。園葵一飽餘，栩栩南窗夢。
富有萬卷藏，抱書時閉戶。不逢堂下人，焉知斵輪悟。
鄰多素心人，太樸求吾適。耕穫自有餘，似是柴桑客。
世業已千秋，明農不待求。橋邊黃石在，留伴赤松遊。
樹萱燦庭花，風日當清晝。衣以斒斕來，持獻北堂壽。
衆生無上道，開示方便門。非法非非法，齋心禮世尊。
東行震旦年，渡蘆帶江色。見性成佛心，影幻中嵩壁。
神力不思議，如如本何動。稽首世尊前，一悟九年夢。
山開儀鳳門，江斷盧龍石。三宿昔年人，泊舟總陳迹。
九龍谷中來，貯月青谿曲。山瓢汲古心，江天賦懷陸。
煙客以鐵耕，霞起赤城日。泰山老父來，共種中林木。
湘竹供我釣，月明下江門。扁舟鳴榔急，持過桃花源。
浮雲蕩胸過，遠照延矚明。江山極千里，信美登樓情。
列岫滿窗中，翠色飛林杪。因之聽松飆，卷簾坐清曉。
鶴下丁生筆，齋頭到公石。六月乍清涼，婆娑玉華客。
轆轤何所用，注茲玉晶盤。陰山雪欲下，榻畔鳴琅玕。
矗矗山光映，團團樹影重。斷猿啼午夜，孤鶴唳秋風。
山稱孤獨字，廟塑女郎形。過客雖知誤，行人但乞靈。
年年作重九，歲歲登愚山。胡今一憑眺，我淚先潸潸。
咨嗟半月前，公尚蒞陶社。胡禍不旋踵，二豎忽為虐。
渡江賞中秋，興到甘跋涉。水榭樂忘機，醉吟掬明月。
江上刊詩鈔，公亦日於役。同讐魚豕訛，籜掃無遺跡。
側身抱遺文，坦步循古道。誨人老不倦，孜孜勿辭耄。
入泮重采芹，九老存八士。王去陳繼之，公胡又不起。
橋門攝影時，儀態何恂恂。矍鑠古黃髮，鄉飲推大賓。
吁嗟此曠典，千載偶得之。泮水不再春，思公無已時。
徒步出東郭，病甚乃輟講。南漍一瓣香，寂寞文昌巷。
世界幾滄桑，慷慨談時事。周道多荊榛，毋寧瞑不視。
光陰迅石火，人生本如寄。不圖旬日閒，汍瀾揮老淚。
往事渺如煙，登堂增百感。江上幾詩人，零落氣為短。
雲行去不歸，水流逝不返。最傷七五齡，未了向平債。
數載相周旋，情長比師弟。哀雁聽聲聲，腸斷西風裏。
讀史數行淚，看天萬古心。從來殉國者，不必受恩深。
賞菊已屆時，吾儕必讌敘。而今詩社中，又失聯吟侶。
為有君臣義，人間無所逃。婺源一蹶後，含笑看歐刀。
詩人窮於詩，自古有先例。必窮詩乃工，既工死可矣。
嗟哉古詩人，大半以詩死。知公未死時，也曾先祭此。
苦思嘔出心，何必李長吉。公尚非其倫，然亦此中一。
一編評月軒，高才吐珠玉。聞公詩尚多，黎棗誰賡續。
我無以慰公，公詩儗刊訂。然公必佑我，速愈維摩病。
擾擾干戈裏，驚聞此好音。不勝家國感，喜極反霑襟。
燈青影入幃，月黑涼侵戶。一夜碎秋心，廉纖窗外雨。
風勁香逾遠，天寒色更鮮。秋天買不斷，無意學金錢。
擢翠向人孤，潭潭省署虛。雨餘秋更晚，風月共蕭疏。
菌生枝上雨，龍起穴中雷。怪影漫溪側，寒根纏石回。
姬氏誰複知，紅雨無今古。欲證武成篇，石人不能吐。
水樹春煙重，庭花午影圓。人邊無限地，鳥外有餘天。
寒食少天色，春風多柳花。倚樓心目亂，不覺見棲鴉。
平生獨愛山，日日頻躋攀。自得山中趣，結廬萬山間。
瘦碧兩三莖，蕭蕭雨又晴。江湖未歸客，不忍聽秋聲。
水光浮柱礎，天影带樓臺。觸石雲孤起，吹潮雨四來。
深淺霜前後，應同舊渚紅。羣芳坐衰歇，日日舞秋風。
六符搖斗極，八座冠文章。規憲存中府，勳庸入太常。
移萱樹之背，丹霞間金色。我有憂民心，對君忘不得。
性拙謀為劣，才疎問學低。不爭名與利，煙水釣東溪。
馬首君恩斷，蛾眉妾命愁。上陽宮女怨，白髮為誰秋。
新秋天意作，疏雨晚來歇。檐溜時一鳴，虛庭滴殘月。
花片洒行廊，苔痕上赭牆。阜陵游幸處，花草亦悲凉。
積雨全迷路，皇天不做春。提壺休勸客，城外有饑人。
茲行覽得失，撫己動兢愧。暮景尚可鞭，毋使寸陰棄。
艾葉翻翻白，榴花疊疊紅。年華驚客枕，心事逐郵筒。
天上和羹事，巢由不忍聞。疎花將瘦影，閒卧一溪雲。
郁郁带春陰，依依遶故林。何人化南裔，草木有仁心。
大義炯如新，千年報國身。寧從東海死，不作帝秦人。
雨過山色青，風來水花白。不是風雨來，何因見顔色。
江頭最幽勝，靜坐意自超。何必陟危岑，愛此早暮潮。
攜琴藉山阿，彈罷復揚歌。夜深仍靜坐，此地月明多。
崎嶇乳山裏，行倦枕石眠。歸途渾忘卻，坐對夕陽煙。
臨流樂澗曲，登山玩雲幻。勝賞隨處有，怡情無少間。
城市久裹足，吟行梅花林。生性嗜煙霞，靜者本無心。
蕩舟萬頃湖，煙景渺菰蒲。貪看情不厭，心與白雲俱。
偶寫富春江，濤聲湧怒瀧。葦汀雙白鷺，掠影過篷窗。
雨後散流霞，雲凝山半遮。幽人無別事，獨坐數歸鴉。
心醉暮天雲，離奇思不羣。遲他明月出，山色已微醺。
倦棹載書歸，江帆帶夕暉。山人無別事，排日白雲圍。
杖策登高嵩，煙霞萬里空。澄心縱遐眺，不覺月升東。
風景愛江濱，徘徊不值人。寂寥滿天地，耳目一回新。
援琴對飛瀑，相和聲淙淙。抱得出塵想，不知秋又冬。
日日白雲鄉，拈毫歲月忙。古人難夢見，慚愧說倪黃。
世事浮雲薄，閒來一钓竿。心閒身自適，煙水萬重寬。
山童負素琴，隨地寫幽心。彈罷興未減，吟懷在遠岑。
負笈入深谷，愛此牽蘿屋。持卷發長吟，江聲助朗讀。
攜筇上亂山，日暮遲遲還。地僻尋詩夥，歸來對月刪。
山徑入修竹，高冠敞野服。脾睨行翠微，雲泉快耳目。
日拈一枝筆，時得而時失。寄語畫者流，謹慎毋橫逸。
高樹暮煙橫，飛花照眼明。四圍圍錦銹，畫趣雜詩情。
佳詩有畫姿，我畫愧無詩。有詩方有興，非是故稽遲。
偶畫忘工拙，佳詩任細敲。莫將詩譽我，過譽轉疑嘲。
頂易禿中書，力若遇強敵。迅掃一回過，宛如鬥瓦礫。
毫乾俄化煤，筆濕易成滓。不是錐畫沙，粗絕猶鋸齒。
下筆筆端響，往還力倍驅。此翻經險峻，蜀道亦平途。
我試問陽和，洞間誰是主。盡日立東風，百花無一語。
八峰春到了，雙澗雨晴初。小室鈎簾坐，人間無畫圖。
烽熄嘆鴻濛，蒼茫太古風。偶塗荒野景，榛薈滿山中。
沈霾煙不散，風過雨難收。何日開晴霽，消除萬斛愁。
冥冥洞壑青，漠漠山煙紫。仙人駟蒼虬，忽向神霄起。
賜沐有金錢，載酒西園暮。豈但沉隱侯，郊居白門賦。
漲海珊瑚洲，潮來通石井。汲之煉藥成，丹光二雲頂。
桂樹淹淮客，椒丘寄楚辭。風流滄海上，何羨習家池。
飛仙辭阜鄉，玉舄留斯亭。所餐蒲九節，磵上至今青。
浮石白雲麓，西開朱明戶。丹梯曾未遙，縹緲昇真路。
珠浦三千里，璇房一萬年。河車功已畢，來此學遊仙。
吹笙伊洛來，鳳鸞猶可遇。儻得浮丘公，接上崧高去。
淡月籠春沙，幽禽弄寒竹。煙際滅孤帆，江天自寥廓。
大野翳黃埃，孤山皎寒樹。風雪不知年，煙霞自終古。
至生恰平生，一萬八千日。頭白無所成，唯堪伴幽逸。
差入栴檀林，自古只公選。迺知天定時，丹成骨自換。
仙遊知幾年，晨香梵古佛。人移境亦移，高風日披拂。
一瓶還一鉢，作戯且逢場。會看走鶴書，橫寶今道傍。
白雲每亭亭，其出亦何心。賢侯考之天，無謂由蹄涔。
飛錫破曉色，紅葉弄吳楓。聞名且見面，清明豁長空。
方期秋氣高，遍閲山水窟。青鞋此蜚動，幽意那可及。
端坐閲四時，爛然各有第。新篇敵島可，郵筒當數寄。
中庭可明月，況此方揚輝。霏譚隔千里，使我幾忘歸。
雲雨無寸權，蛟螭復狂吼。一夕風霆來，拏雲破空走。
春着湖烟膩，晴揺野水光。草青仍過雨，山紫更斜陽。
前津風色惡，斷岸寄孤艇。輸他田舍翁，午酲猶未醒。
眾芳皆摧隤，籬落忽相見。無力仗東風，幽然舒冷艷。
得筍復得蝦，謝豹來何遽。我更不傷春，莫便催春去。
貞姿抱冰雪，粲粲楚江濱。照水淡寒影，寄人生遠春。
欸乃一聲幽，兩岸浮眾綠。風來水面馨，詩懷不自束。
薄醉敞襟坐，桑麻話舟子。橋低壓過篷，一鳥驚飛起。
一郭又一村，行行皆畫意。懸罾坐老漁，知是待潮至。
夜氣如此清，水闊沙不礙。遠火逗深林，村龍相間吠。
江南楊柳枝，二月枝堪折。塞北穀雨過，春光纔漏泄。
杏花開春深，雲艷若霞錦。我來已飄零，此間推上品。
杏花枝接榆，花簇如郁李。佳名榆葉梅，簪滿村中姊。
地寒無牡丹，芍藥稱奇絕。有花亦無香，開俟天中節。
玫瑰少色香，巖畔眼亦青。珠纍子殷紅，云是油瓶瓶。
青青抽麥苗，短短疑田草。問之肩輿人，夏至割還早。
枯樹淡秋影，濕雲凜夕陰。江天一聲雁，世事百年心。
天空虹滅影，風定水無紋。半樹掛殘日，千巖吞濕雲。
鴉叢桑椹紫，蝶穴菜花黄。水鴨眠依石，竹鷄啼過牆。
雞犬樓窰頂，老小居窰腹。煤氣窰中，長年炕火燠。
油麥與鹽薺，富室供匕箸。六月菜園開，相邀踏青去。
鳴鼓人皆可，彈琴今復誰。儘賒王媼酒，休賦大蘇詩。
砂磧滿羔羊，牧之貨作息。盛夏亦披裘，婦女不紡織。
士而逐什一，試也競詞呈。貿易非遊學，爭歸歸化城。
寒釭融白脂，凍焰結紅豆。草有問字人，明朝能載酒。
庭菊初齊瓣，山楓正媚枝。曉衾寒欲動，獨客最先知。
清霜槁千林，黄葉欲萬舞。一夜北窗眠，瀟瀟聽乾雨。
團團青楓陰，綽綽萬間屋。下有避俗翁，掃石疊兩足。
兩椅熨秋竹，一簾捲霜藤。山風長夜寒，兀兀挑青燈。
夜半一陽動，萬木總皆春。當觀向榮意，從此識吾仁。
擊汰蕩金波，流光起千鬛。仰看雲間質，如鈎帶殘堞。
前望渡口驛，行行轉相隔。非闗驛路移，應是儂心迫。
欸乃櫓聲低，來船坐自移。無須苦相羡，各有去來時。
翠微開霽色，積雪欲撐天。山遠疑無路，風寒欲化煙。
青青河畔柳，蕭索半無枝。爲是輕攀折，非闗贈别離。
短短一尺絹，占斷長安色。如何眼底人，對面不相識。
來時桃花口，流水二三尺。一夜春雨生，淼漫歸不得。
孤蓬知乍風，寒壓澄江釣。不見石室人，萬樹傳清嘯。
愛此山中居，清隂滿蘿薜。飽飯無所爲，石上坐秋色。
手自斟濁醪，醉卧泉聲裏。月午醒始知，微風落松子。
君攜陽羡茶，薦以中泠水。髙卧讀離騷，林端月初起。
縱有平生好，寧容貴客憐。長歌欲自聽，秋色五湖烟。
毋爲陵學山，當爲川學海。尹重貴自任，顔樂誓不改。
器重或可勝，道遠疇能至。勉效既竭回，羞稱願息賜。
出門見青山，殷勤盡一别。爾自知吾心，悠然竟無答。
稚子牽衣裾，倉皇問何事。芍藥春尚花，官今去還未。
人日江南好，風光梅柳新。誰將故園日，乞取去年人。
出門看冰雪，峩峩大地厚。一夜東風吹，宛然五楊柳。
誰家採桑女，貂韐雙金鈿。朱顔怕雨雪，人日拜新年。
平生徐與李，南北共飄零。北極逢人日，南天指使星。
北風吹海色，飛上姑蘇臺。欲問呉王事，秋深麋鹿哀。
昨夜君王來，守宫辭殘血。歡至方識愁，玉堦盻春月。
小日苧羅溪，紅顔不自持。入宫知見妬，無地着蛾眉。
江口安檣處，孤舟盡日停。秋雲無限好，只傍蔣山青。
似玉鱸魚鱠，橙絲縷更鮮。徘徊欲下筯，從此定何年。
小驛維梢坐，來帆自若飛。不堪游興盡，欲作向南歸。
野夫飽飯罷，散髮卧南牕。亦作降心計，無心可待降。
女郎山頭石，新婦磯邊水。欲吐陽臺雲，徘徊傍誰起。
小拂乾紅袖，新聲十四絃。不知頭已白，猶唱想夫憐。
七寳流蘇帳，金鈿與定情。十年春夢斷，怳忽似前生。
耳順輸年順，言稀過亦稀。塵囂相去遠，高臥欲忘機。
月白玄鳥歸，山空松子落。知心千載人，神交付溟漠。
康樂烟霞屐，長房日月壺。有鄉皆是醉，無谷不名愚。
小雨桃花逕，輕風杜若洲。江南春事滿，何處賸生愁。
空空未必空，有事本無事。差失毫釐間，作用迥不似。
銀河落秋水，飛峽自鳴琴。代馬遥相避，君聽無殺心。
幽人夜無寐，初月銜山閣。不見月出光，但見松影落。
平生不解愁，雨落聽總好。此際雨聲來，沈沈北邙草。
夜雨生白髮，愴然青燈語。日出愁更深，應知不闗雨。
夕陽鴉背寒，暝色燈花落。際以煢然身，那能不悲作。
疑入蓬瀛路，渾忘歲月遷。襟江澄碧瀨，不用買山錢。
憑岩吊喪亂，倚檻話行藏。波影澄空碧，悠然此味長。
曲岸裊秋風，江楓葉葉紅。一篙當駭浪，無意到瀛蓬。
人言黑龍江，我道印心處。接木度懸崖，閑雲任來去。
參差荆中門，出沒沙際語。落日銜半規，秋天避禾黍。
牽連歸敗屋，未必是前愆。酒肉朱門臭，飢寒只自憐。
萬流歸巨浸，千里有雄關。不見屠龍手，空過打虎山。
塲中刈新穀，屋後曬軟棗。兒女貪看客，羣栖下相惱。
秋風吹將暮，古道行跡稀。愛此微陽色，射我霜中衣。
道逢魏公子，問客燕趙來。悲歌不足聽，酒人安在哉。
驅車漳水外，十里及鳴雞。殘月低軍壘，青天散馬蹄。
太行一片雲，裊裊復紛紛。我欲俱收摘，相遺邢使君。
朗公一片石，禮拜無寒暑。彈指千偈終，低頭竟何語。
問衣何自來，祖師傳迦葉。不悟曹溪舂，居然一方鐵。
雙鶴摩天去，雙泉爲誰久。昨夜王喬過，山僧爾知不。
野夫如慧能，隨縁就衣食。勞師強證明，本自無功德。
曾聞尼連河，世尊舊浴處。一灑青楊枝，人間盡甘露。
卓錫飛泉流，人天大歡喜。來既無心來，止應何處止。
少小崇姆儀，不解學蛾眉。自知粗拙性，效顰欲何為。
定公創招提，鑿破青山色。惜哉不住心，翻留有爲跡。
入門敬事姑，辛苦挈孩稚。不得娣姒意，傷哉中讒忌。
竅石爲幽居，虛稱魯輸子。三十六洞天，天工定誰始。
驅車晨出門，四顧呱呱泣。豈不念煢孑，去矣吾何及。
莫以齊門鋏，悲歌盡日彈。醉君桑落酒，不敵郡齋寒。
吾去不足惜，睠彼後來人。後人鑒吾轍，誰復念酸辛。
骨肉他鄉别，干戈逺道心。倘過楊子渡，約畧較愁深。
直木無繁柯，安能附蔦蘿。托身苟得所，時命如吾何。
暫留同爾去，此語若無憑。好待蓴絲熟，應逢張季鷹。
黯黯度寒雲，皎皎淡明月。貞心無改移，明月有圓缺。
問君何爲來，問余何爲返。欲答兩不言，青山去人逺。
玉樹元雙挺，鵷雛好並飜。外家饒宅相，若個魏陽元。
吏事君休怪，山城好閉門。此生無長物，但坐有清尊。
爲吏復兼隠，吾以名吾齋。昔人解嘲耳，其隠安在哉。
昔邪寒不剪，書帶緑如窒。過客雖自稀，主人已非一。
良宵坐來永，念此栢下雪。鶴氅時一過，亭亭如孤月。
翳茅石罅中，肱卧呼不起。却謂桃源人，其深亦如此。
空庭嚙枯荄，悠然亦相樂。放爾長林中，應思向來錯。
飲啄行相引，棲鳴炯自如。主人飯脫粟，爾莫歎無魚。
聽盡西宫漏，踟蹰不肯眠。僊韶一派樂，又過玉樓前。
薄命紅顔是，傾城亦枉然。君王七寳殿，自擁少兒眠。
歌罷齊紈扇，沈吟異代名。自憐長信帚，不是主恩輕。
蹇人欲上山，秦帝欲上天。假令天可上，地上少人烟。
崎嶇山下路，惻怛佛家情。對鏡憎華髮，年來白幾莖。
别僧虎溪渡，扶藜踏微月。一笑春風來，林花偶然發。
玉梁界鐵峽，迸作摩尼珠。不肯青山住，飛流徧五湖。
蜻蛉橛頭船，自度還度汝。一夜曹溪風，吹散黄梅雨。
我是王弘之，得魚亦不賣。新水上查頭，綸竿竟何在。
客自褦襶來，我當科頭出。語客幸勿嫌，宋人偶游越。
碧雲長在天，碧泉長在山。誰憐卓錫後，宛轉向人間。
腰間轆轤劒，錯莫無精光。不是芙蓉淺，純鈎北斗傍。
少小慕書生，書生良不易。欲以徑寸心，博他千古事。
少小慕俠客，俠客良亦難。寧將百歲擲，不使片言寒。
人言塞上老，不恨塞上老。但恨作别時，握手太草草。
丘壑殊無恙，春風故不貲。冥搜徒自苦，處處是吾詩。
寳帶橋頭水，曾通罨畫溪。只愁歸路逺，遲日未應西。
今朝送遷客，憔悴不勝情。莫怪愁看鏡，蛾眉世總輕。
今宵髙枕處，白石含青蘿。人喧雖稍息，鳥聲其奈何。
蘿薜長自衣，桃梅猶未色。唯有東風來，悠然酒中得。
儂家何處是，舴艋太湖頭。自識人間路，秋聲會起愁。
寂寞何人問，韶顔鏡裏紅。亦知年未老，無意向東風。
汝從秣陵來，還向秣陵去。惆悵不忍離，鄰雞酒中曙。
繫榜濰亭柳，呼樽且嘯歌。罷官應不悔，湖海酒船多。
自擲雙魚後，難將五馬留。祇應金許宅，一榻爲南州。
昨夜蕊珠宫，冰壺弄秋月。不肯玉床眠，鞭龍醉中發。
宦薄無勞問，居然張長公。何如擲手板，一棹五湖東。
何限青山色，當君對案時。肯同山吏部，長醉習家池。
遷客真難作，看人眼亦勞。爲言名士業，飲酒讀離騷。
難波存古誼，別緒涌心頭。待到明年健，名山處處留。
支枕時自言，斯人有斯疾。老作一蠧魚，殘編送餘日。
傳聞三峽下，白雪捲青天。借得東鄰水，潺湲亦可憐。
偶然片語出，却拾寰中遺。歌罷還自賞，安用他人爲。
曉夢鐘欲殘，故人枕邊别。武夷山上雲，白雪樓中雪。
雖攬千古書，畏語千古事。白日稍向西，一事一垂淚。
病在何妨暑，科頭鎮日眠。莫言疎筆硯，不索賣文錢。
中獨抱孤清，外示聊以朴。不結桃李交，風味良不惡。
一息萬里馳，白日天無光。歸來固吾圉，宇泰生吉祥。
築室在澗阿，種木清成陰。中有聖人書，可以樂吾心。
山水可吾情，對酒不必醉。及其不以酒，何由得翁意。
世事久不聞，偶傳北來耗。逺志在東山，一夕俱小草。
西林貝葉編，東林竹葉酒。問我西來意，翻云醉中有。
客有攜枰者，湛思入玄解。忽悟斂子時，人我俱安在。
客是華陽館，仍云霅上來。野夫名已盡，只愛自銜杯。
有人抱幽真，偏適林野趣。要之等喧寂，乃是安心處。
漢人一經訓，籯金云不如。君家遺經意，不與漢人俱。
社酒鄉人至，無言但一巵。猶勝莫處士，強我坐談詩。
長卿故倦游，藜牀壁間挂。但喚尤老來，青山隨意寫。
金閶十萬家，盡醉呉山碧。獨有王子猷，迴橈墓田色。
念汝廬居地，藤蘿使徑迷。祇應今夜栢，重見夜烏啼。
萬壑千岩裏，聲來何屬鐘。林深不知寺，總被白雲封。
汝到瑶池西，披圖問阿母。二室三花間，可着王郎否。
僊骨日以輕，何煩策扶老。後夜驚雲飛，棄龍在中道。
一衲長挂身，寒暑了不渉。肯學沈湘人，秋江緝秋葉。
偶從清潁得，乞食焦山僧。一飽便無事，却挂焦山藤。
十年理芝畎，鐵作青蛇文。復伴逺游去，山山鋤白雲。
時攜一觚酒，獨向花間醉。不分汝南翁，春風自天地。
盡日山中行，謂是山中客。及逢往來者，總負兹山色。
夾溪黄葉路，三戸米花村。車馬須臾事，寒山日掩門。
濃霜中夜零，千林成霧凇。却似江南時，梅花惱清夢。
鮫淚滴青天，萬樹珠相亞。惟應拙宦人，不作達官怕。
可憐赤城霞，釀作石梁水。一郡垂欲魚，卧龍猶未起。
匏繫何煩惜，膏明也並燒。積時甘在下，炊後始知勞。
本是爨下材，叨君一分直。不惜捐此身，爲君佐鼎革。
念汝焦頭近，憐余束濕同。不才豈梁棟，亦使秋山空。
只愛樵歌好，那知有殺心。分無焦尾日，世自寡知音。
九月錢塘浪，無風也拍天。儂今渡江去，爲復住江邊。
殘月空斜掛，疏星點點明。稀微螢火淡，我意更幽清。
朝指蕭山驛，暮喚錢塘渡。儂身不屬儂，却似商人婦。
世情令我出，世事令我歸。出處不闗我，安能論是非。
萬木俱避榮，寒潭吐幽潔。悠然見天根，羣悴還成悅。
白雲橋之上，流水橋之下。策蹇不肯前，蒼龍峽中挂。
雲作斷續峯，烟爲濃淡樹。借問此中人，寧知此中趣。
山色猶未斂，藹然斜陽赤。時有漁父來，不妨一爭席。
濃碧蔭清漪，可能不流睞。釣自不得魚，得亦不肯賣。
天河一夜雨，染盡郊原緑。頗怪出山雲，時能礙游目。
儂愛峭帆風，身愛且從容。溪山任闊狹，面面青芙蓉。
衡門晝長掩，春草緑於積。倘有問字過，朝來見行跡。
秋氣自蕭索，秋山殊不貧。丹楓與翠栢，往往媚行人。
白雲不肯住，裊作出山狀。中有朱衣人，可是山中相。
嵯峨揷天峯，偃蹇據地松。峯那不出雨，松已欲成龍。
一樹兩樹丹，千峯萬峯白。無處覔酒家，孤舟采寒碧。
遥岑吐飛瀑，如瀉銀河水。本自愛人間，翻落白雲裏。
過雨千林濕，髙齋色自肥。籜龍一夜長，片片紫雲飛。
新篁節未解，已作干雲碧。偶然三徑開，錯擬揚雄宅。
長桑夙有尚，自與此君宜。不獨堅貞在，兼令俗可醫。
夜來夢失官，青山色爲動。無那夢醒時，此身還屬夢。
夢飲薊門酒，忽復還鄉國。猶勝覺後身，匏繫太行北。
夢讀老親書，醒來無一字。稍覺孤枕寒，惟殘兩行淚。
鬱鬱齋畔松，謖謖松下風。儂如陶弘景，日坐松風中。
三歩五歩廊，千株萬株雪。阿大故濯濯，與雪鬭清絶。
壘石爲環堵，主人長作主。行遍咸陽西，誰識黄金塢。
髙樓風不閉，半欲藏江雲。試問江干客，或有雲中君。
修竹不愛碧，潤我牕中人。欲知春雲坼，寸寸吐龍鱗。
披襟稱快哉，天地雄風來。何以金莖表，吸取露一杯。
湘簾靜不捲，芳篆縈如絲。借問僊省吏，得似含香時。
欲與天籟爭，披雲獨箕踞。忽作鸞鳳音，猶然徧千樹。
雖甘稻粱美，終愛雲霄去。蕙帳猶未空，翮成且須住。
兀坐浄名身，時談香積因。如花兩僊女，知是散花人。
挂席向南征，風微細浪生。捲簾烟樹渺，何處棹歌聲。
君過騰越峯，駿骨隨龍化。倘遇千里駒，莫惜千金價。
舟行未泊岸，月色已徘徊。遠浦漁燈現，天涯暮色催。
調弓射堂下，戲馬臺城側。莫作王騎曹，拄笏西山色。
北垞帶南垞，前帆銜後帆。欲知何處泊，斜日在松杉。
宿草封雲壯，髙杉背日寒。客來無劒挂，事往有琴彈。
暫以碧雲色，微籠春月圓。抛人暗香裏，誤馬軟塵邊。
處爲幽谷香，出爲王者瑞。不同百草歸，秋風紉成佩。
楚歌一聲發，呉儂雙淚漣。武昌應尚逺，船是武昌船。
風吹浩蕩去，却在蘆江湄。燕子磯頭月，清光當待誰。
巖築無外求，莘耕有餘樂。既爲堯舜民，自抱羲農朴。
飽食無餘事，逍遥散步行。清暉人不見，鷗鷺自相迎。
三閣變瓦礫，歡樂一時休。草沒石井欄，草亦爲汝羞。
不登鳳凰臺，爲怯李家句。聽說長干兒，朋尊向臺去。
亭亭逺山色，入我船牕來。鬭語雖不競，那無酒一杯。
鬱鬱烈洲樹，宛然江水間。行人自不上，妬殺道金山。
玄暉既遒往，李白時一振。請看滄江流，萬古才不盡。
無才濟蒼生，竹林遠棲遁。中有聖人書，飯蔬自無悶。
祇疑日已落，黯黯頹雲翳。百里俄極明，金銀耀天際。
雨氣漫不收，斜照忽相逼。愛此帶雨林，臨流弄奇色。
一聽秋堂雨，知君病漸蘇。欲論十年事，庭樹已模糊。
夜不聞白猿，朝不見白鷴。忘却下江水，錯恨戀舟山。
處處君書畫，難堪淚雨沱。如何遵養力，不似世緣多。
東梁與西梁，髵雙虎頭。可憐長江水，分作川字流。
江舘能收望，漁磯亦罷罾。誰憐伏枕客，風雨過銅陵。
進歩咫尺間，一落不復上。安得勒將軍，爲我牽百丈。
十日不嘗魚，九日不却暑。願作西南風，吹儂轉鄉土。
九華九子秀，十年夢寐間。那知一夢覺，頓失九華山。
人云下元府，莫作馬當看。自有天公仗，那能問水官。
平波細若剪，逺岫膏於沐。嗒坐舫齋中，空翠時一撲。
不問江南北，江風任往還。杯中是何物，青峭皖公山。
東是和尚磯，西是道士洑。那能教小姑，不就彭郎宿。
小孤有神祠，亭亭大江中。行人俱賽祭，那得往來風。
偶然折腰罷，滿路青山看。却笑陶彭澤，何因便去官。
功名侮余甚，厭之不能舍。試問廬山峯，可曉白司馬。
人言大孤醜，不及小孤妍。若向鄱陽去，南風也繫船。
昨夜有佳夢，馳書報與郎。隔門須是近，有臭必然香。
神鴉向千載，依然少陵句。不學栢臺烏，臺遷烏亦去。
何必問故鄉，浮家任儂住。一夜便風來，盡呼鄰里去。
青衫曳地行，雙眼鼻端看。此豈翫世人，憐爲世人翫。
武昌在前頭，逡巡不肯去。爲愛青山磯，且對青山住。
試按扶風部，應先數大城。神依灌壇令，民頌束先生。
自是神君雨，那因少女風。河陽萬壠緑，千樹亦爭紅。
霡霂沾衣樂，滂沱破塊寛。好星元有雨，星是漢郎官。
汝禱亦已久，六事無可責。宻雲天際來，宛然桑林色。
君王愛侵地，賤妾偶酬心。欲竟無言恨，那堪言外深。
兒童愛春懶，爲買汝南雞。不曉幽人意，翻令拂曙啼。
坐見斜陽影，離離西過楹。問愁無可答，底是少心情。
驟作中年身，都無快心事。不知筋與骨，何處將衰至。
茅君顧我笑，誰校從官多。欲語囊中祕，其如六耳何。
共工觸不周，巨靈擘太華。何似此健人，立石天門下。
天馬走長空，兹峯偶一繫。萬象欲現時，聊將繫吾意。
寂寂中秋夜，含情出玉閨。河長看雁遠，月皎覺雲低。
一滴一露珠，病渴猶恨少。倘借行雨翁，前村成浩淼。
蘭梅逐候舒，種此欲何如。蘭葉堪崇佩，梅花好寄書。
真僊不住山，那有山中跡。同是謫僊人，相逢不相識。
一決土囊口，居然萬壑同。人應自寒暑，風不解雌雄。
冬至宵雖短，孤眠恨自長。枕單寒入夢，窗破月窺床。
朔風寒不盡，慘淡結浮隂。念此閉闗日，悠然天地心。
積雨带晴霧，閨中事可誇。曙窗留鏡月，寒髻集釵花。
誦經淩虛臺，留骨希夷峽。何似學劉伶，未死先荷鍤。
誰道孤眠苦，孤眠却自强。請看隔宿髻，常是不勞妝。
人言榔梅亭，真果已堪證。無奈老饕何，只愛蘇家杏。
斷崖數千尺，隠然一輜軿。即看揺落候，不改芙蓉青。
曲洞不設扉，烟霞幾度鎖。白日萬籟沉，空林墜殘果。
何物寄殷勤，宮鞋綠錦文。爲郎承素足，指日踏青雲。
當時受册地，今日瓊臺宫。阿母瑶池色，能如晩照紅。
野老放歌行，翛然馴一鶴。欲識山中時，但看花間落。
背人解素襪，裂斷寄郎邊。須知銷玉骨，無興步金蓮。
兹亭字淵黙，我憩亦何言。忽有天門闢，森然帝座尊。
梧桐覆金井，一葉下西風。不忍聽鴻雁，秋聲萬壑中。
陡出三尺崖，下臨千尺地。道人呼試心，無心可將試。
久不陟巖扃，秋光宛如昨。白雲滿地流，忽聽松子落。
春服初裁綺，寒衣始卸絨。花宿全慵蝶，林摇半暖風。
我有昆吾劒，不將持試石。白璧隠荆山，剖出長虹色。
鐵杵磨作針，白石化作金。還憐磨杵客，不勝化金心。
野蒿長如人，菉葹亦不離。我欲搆一區，爲延張仲蔚。
遥望雞鳴峯，神瀵湧如射。時聽金雞聲，人間道天赦。
夜半橋上星，如螢拂衣袂。爲摘歲精來，欲驗偷桃事。
何所聞而來，何所見而去。人自不闗身，身有闗人處。
前不見古人，後不見來者。此事久已然，如何初涕下。
蘭以香自焚，膏以明自煎。崐岡一失火，頑石未聞全。
我自用我法，卿自用卿法。卿法多愛憎，我法無生滅。
莫言一種物，雙名亦易曉。處則爲逺志，出則爲小草。
有情癡故佳，無情黠亦爾。瑯琊王伯輿，終當爲情死。
人言阿龍超，阿龍故自超。濟南一下語，北地不成驕。
法護非不佳，僧彌難爲兄。長安噉名地，語語蘭芬生。
有兒不明經，好讀子與史。仲容已預之，卿不得復爾。
解綬還神虎，買舟向呉會。冷如鬼手馨，強來捉人臂。
暖氣逼房楹，開簾多鳥聲。竹春思筍嫩，地日識泥晴。
榜人舟待，催飯送郎行。獨諳郎食性，厨下自調羹。
日斜未理妝，晝長人易倦。迴撲硯上蠅，墨花濺團扇。
春日映朝霞，新妝出絳紗。開簾驚宿鳥，倚樹落危花。
繡窗同刺繡，女伴喜天晴。剪刀當日暖，妝鏡隠霜明。
情弱抽思長，腕嬌運筆拙。口誦恐易忘，牋書還自裂。
濁酒杯誰共，殘燈影自親。不應開閣後，千騎上頭人。
山嶽遭埋沒，乾坤着蔽蒙。已成堆積勢，漸費掃除功。
面約隨時改，離情睹物含。君風愁少女，妾卉最宜男。
何處最難禁，思君直至今。雙魚浮水面，對鳥下庭心。
釋迦行中國，設教周孔同。吾知諸子弟，不殊闕里中。
潭水清見底，老僧來喚魚。與渠同法食，持鉢施齋餘。
誰將巾瓶來，置此几席間。不可喚木，試往問溈山。
山靈亦自喜，尊者乃吾師。得與鷲嶺並，不作虎頭癡。
飛廉日掃除，預知尊者過。不令有塵垢，污此石盤陀。
有風地鳴籟，無風石抱雲。上人如宴坐，不可墮聲聞。
濺沫響空谷，分流清法筵。元因卓錫地，今爲洗鉢泉。
偶來俯滄波，遥見生白蘋。望望不得上，笑彼涉江人。
徘徊立泉上，誰敢酌寒清。莫解金鑿落，且聽玉琮琤。
皎皎石上月，颼颼松下風。清絕誰領會，倚杖送飛鴻。
松道須雨灑，山扉遣風開。塵念自起滅，至人無去來。
崖陰日慘慘，石潤露漙漙。何似藍田下，高並玉山寒。
蕭然一叢竹，何當舉似人。不可妄認此，青青爲法身。
奇峯如立筍，太陰生古苔。誰能此出入，咄咄金石開。
卷書置案上，默坐初不看。侍者空堵立，湛然惟壁觀。
智者有所說，後生誰究明。韋編具此眼，時止復時行。
官失學四夷，寂寥洙泗濱。至此每再拜，西方有聖人。
君信問平安，閨中差可歡。竹佳連露倚，雲好下階看。
金徽只自秘，玉匣不曾開。梅花難獨弄，袖手待郎來。
下幃恣午睡，怪殺鳥相呼。起來慵刺繡，窗下理菖蒲。
遠別當霜雪，留郎且過冬。只愁春色裏，離恨更重重。
徐淑古銅鏡，背多青綠花。收藏敢輕慢，曾得照秦嘉。
明朝將解纜，叮囑不曾離。文無識頃刻，不久便當歸。
泊舟古岸傍，松柏日已昫。本非同心期，空似西陵路。
藁砧不可期，蓮子空相託。欲寄一封書，惟愁被姑覺。
杲杲東出日，萬方被照臨。鸜鵒不踰濟，草木有常心。
舉扇謝風伯，排闥有清音。不可遣塵汙，但當開我襟。
雜樹畧就列，清晨時涉園。逢幽付鼻詠，懷新勞目存。
屏幛盡通徹，蕭然塵土空。不畏趙盾日，知有楚王風。
天地有萬籟，中存韶濩音。斯文未嘗廢，但見古猶今。
方牀客常滿，豈止兩三人。誰可負之走，長留採白蘋。
清陰夏可玩，秀色春可餐。桃李事且置，四時各有觀。
臨池可手攬，何似湘水中。冥冥望北渚，木末有芙蓉。
山川未爲遠，在此軒楯中。我覺千歲近，民今三代同。
與君非一身，同戶恒相憶。而況出門去，甯知南復北。
書罷題鍾字，要君知妾心。雖然非白雪，却是重黄金。
碧蘆自愁絕，黄蘆正枯折。宵征雁影孤，墮此橋下月。
江山起暮色，草木斂餘昏。誰感離騷賦，丹青弔屈原。
雪埋鳯林寺，浪打鹿門山。今日江風惡，郎船勸不還。
江闊雁不到，山深猿自迷。傳聞杜陵老，只在瀼東西。
石似浣沙石，江如濯錦江。征帆向何處，雲霧晦蓬窗。
空山鸟自啼，枕石人闲卧。蛱蝶影翩翩，时于梦中过。
峯間碧琅玕，清風五月寒。欲題無好語，支枕卷簾看。
荒城孤绝处，犹指玉钩亭。凉月遍宜上，江南山更青。
微月淡芜城，飞萤纵复横。蛙鱼凉亦乐，跳港触荷声。
公爲名利隠，我爲名利來。羞見先生面，黄昏過釣臺。
出檻亦不翦，從教長舊叢。年年到朱夏，葉葉是清風。
笑似烏梅裂，啼如豉汁流。眉間粘帖子，已上是幞頭。
蒙君遺長牋，語意如何說。請看身上衣，裩中本無蝎。
補陀風月在，處處得真居。一六同妙湛，三千皆宴如。
翰墨功名裏，江山富貴人。倏看雙鳥下，已負百年身。
何代嬋娟子，雲衣翠墨香。莫談天寶事，擁髻但淒涼。
拂拭復拂拭，馨香潔白心。人間金盌出，銅狄共銷沈。
宮樣團龍餅，殷勤織手煎。但思莖露潤，那惜豆萁燃。
也有調羹手，何人食性諳。生憎刀俎上，魚碎說分甘。
江外三千里，人間十八年。此行誰復見，一鶴上遼天。
玉帛交鄰後，清陰滿塞榆。苞桑存至戒，猶佩辟兵符。
有意甦民瘼，無心玩物華。祗求三歲艾，休進五時花。
槐影綠成圍，腰輿繭館歸。我躬惟服澣，先織衮龍衣。
銀榜青宮裏，天風五月秋。應憐耦耕者，曝背向農疇。
寶字泥金帖，工夫剪刻純。四時俱百順，可但慶宜春。
挺挺霜中節，沉沉日下陰。試裁蒼玉管，吹作紫鸞音。
日永坤寧殿，時將萬卷看。從容聊灑翰，寶扇舞龍鸞。
新歲朝元使，龍荒萬里來。至仁天廣大，朔漠亦春臺。
雉扇開金殿，雲韶奏紫庭。天顔知有喜，班首是前星。
金屋春容早，銅樓曉色分。奉觴天一笑，聖子似周文。
燈市千門月，花時萬井春。朝來資善議，猶自問窮民。
艾虎垂朱戶，槐龍舞玉墀。晝長無一事，祗誦二南詩。
內殿稱觴早，仙班擁翠翹。春來多樂事，人日是明朝。
讀罷懷沙賦，重哦卷耳篇。殷勤勸明主，屬意在求賢。
異色深宜晚，生香故觸人。不施千點白，別作一家春。
南薰五月時，采菱向江口。心心遺所思，不顧刺儂手。
喚作忘憂草，相看萬事休。若教花有語，却解使人愁。
獨坐藤陰院，無聊自檢書。甕頭新酒熟，問有客來無。
來往違寒暑，飛鳴在稻粱。未知溟海大，不肯過衡陽。
風靜潮痕減，江空夕照多。星星波上艇，隠隠岸邊莎。
山碧花尤好，徑長人自閒。錦圍春照耀，紅雨暮闌斑。
鳥外雲峰晚，沙頭草樹晴。想初揮灑就，侍女一齊驚。
公子歌鍾裏，何從識渺茫。惟應斗帳夢，曾到水雲鄉。
曉浦烟籠樹，春江水拍空。煩君添小艇，畫我作漁翁。
彌年荊棘叢，芟除始成路。若自識道心，請從此橋度。
洋洋一掬水，紆石自爲堤。洞識盈虛理，高山是指迷。
寒山石徑斜，行歌遇樵者。黃葉一肩挑，衝雲歸去也。
事從塵世去，心共白雲閒。不作遊山計，朝朝飽看山。
昔日聞蘇小，今朝見小蘇。未知蘇小貌，得似小蘇無。
春柳舞江干，春水彌江岸。孤舟坐釣翁，舉目南天雁。
臥病忽驚秋，剖瓜滿彩樓。有懷情不寐，新月曲如鈎。
薄暝寒風驟，孤帆江上行。夕陽雲忽漏，放出一峯明。
錦衣搖玉珮，颯爽多英姿。羽林曾校射，猶記少年時。
相聚復分散，兩人各異跡。我是適楚南，君是歸楚北。
網古窮源流，好硯竟成癖。我無海嶽庵，摩挲空歎息。
七葉綿金貂，豪華更風雅。百幅楳蒼圖，一筆便揮灑。
說鬼到夜分，空房客獨宿。風動簾帷開，搖搖一燈綠。
材藝君獨優，詩畫稱兩絕。努力繼前賢，臨川一枝筆。
辛苦賊中來，書生何勇敢。君家舊有名，一身都是膽。
百年宋玉石，三里莫愁鄉。地接荆門近，煙迷漢水長。
屏燈紅灼爍，窗月正黄昏。印出橫斜影，分明竹外村。
溪藤橫翠約，老眼頗眵昏。喚入凌煙後，江村不是村。
玉容曾浥麝，彷彿带香開。不比真花怯，斕斑怕雨來。
從來冰雪體，引墨爲君開。寄語金鸞客，和羹人正來。
刻畫峰巒勢，尸功翰墨餘。鎖窗閒晝永，高卧數中書。
積雨生秋意，浮陰放晚晴。鐘聲寒野迥，橋影小溪清。
江鯉應難製，冥鴻不可招。落梅歌一曲，風雨夜瀟瀟。
及肩新種竹，濯足舊疏灣。釣月魚為伴，偕書僧送還。
秋風吹折碧，削玉如芳根。應傍鵝池發，中懷灑墨痕。
昏小腦搭重，路粗半節兒。棠梨三角額，此等不須題。
酒醉貓兒臉，花花白路紋。此般生像者，棄物不須論。
緊隘花班項，無毛黑漆光。縱有完顔勇，終須受禍殃。
短鱉兼窮細，屁勳青黑同。只好留牆壁，何須問主公。
鱉小更短促，無毛一片光。這般生像者，不養又何妨。
肉色欠純正，腰上多紅鈴。月頭紅白間，百戰不能贏。
碧瀬春粼粼，芳洲徧緑蘋。摘花驚坐鳥，飛絮惹游人。
隠約菱歌斷，斜陽水面移。美人貪照影，不覺畫船攲。
葉葉風鳴幕，梢梢雨打窗。烟銷寒寶鴨，膏淺側銀缸。
偶步忘歸遠，心閑逸興增。山深知有寺，路盡不逢僧。
石瀨分流小，霜林間樹紅。暮橋橫隠約，寒鍛響丁東。
山深隱麏，江寒亂鷗鶩。我欲從之遊，形骸元土木。
黄昏蚊撲撲，白晝蠅營營。天地一紅爐，幾人得聊生。
桃源渺何所，不知有冬夏。堪笑市朝兒，炎涼爭代謝。
倚杖長松底，無風晝自涼。吾廬傍林壑，嘉木聳千章。
酷熱無從避，天風幾日秋。寸陰不知惜，大火急西流。
赤日爍行路，青天絕片雲。安得一丸藥，立返暍死魂。
中扃自清涼，穿鑿多門戶。神凝一氣歸，陋哉勤納吐。
呼吸一寒暑，三界本無家。人間自火宅，未老髮先華。
古人夏造冰，秘訣從誰發。胸次斡乾坤，手中提日月。
大道無關鍵，人人悉可窺。超然明日用，了不礙云爲。
伏羲畫卦後，文字積丘山。誰知聖人意，要妙唯一言。
仲尼作六經，中遭秦火厄。畢竟不可磨，尊道而貴德。
黑白未分時，幾人知此著。一著只這是，爲子說崖略。
忘機海上遊，鷗鳥下爲侣。入山莫怖畏，猛虎即是汝。
法法本來空，無垢亦無凈。直向異類行，何曾失正性。
漏泄春光處，山寒已放梅。癡兒元不識，須待百花開。
相逢無間隔，萬里一天風。與子元同姓，何勞問祖翁。
辯嗟孟軻勞，清笑伯夷隘。秋毫滿六虛，須彌藏一芥。
高人了色空，法界無近遠。客來一登臨，正好高著眼。
川原萬草木，總放無量光。要識和同意，乾坤不閟藏。
曳杖推門去，問訊西溪雲。超然人境異，佳氣日氤氲。
爪牙了不露，誰能見其蹤。超忽變化處，即此是真龍。
竹間有寒流，四面浮蒼翠。何必駕層空，蕭蕭盡秋意。
野航一逍遥，湖海意自足。翩翩犯斗牛，誰謂推平陸。
蕩槳越江邊，烟深江水綠。不見採蓮人，空聞採蓮曲。
採蓮擘蓮實，一半是空房。折得同心藕，牽絲何太長。
枕上雨初歇，庭前花亂開。春風在高樹，啼鳥去還來。
山居四五椽，羃翳幽石。夜半寒潭明，水底眾星白。
北地風霜早，秋來已不禁。客衣猶未換，愁聽隔鄰砧。
流水繞孤松，清風動疏竹。俗客不到門，莓苔長新綠。
鬬雞金作距，戲馬玉爲鞭。薄暮誰家宿，青樓大道邊。
結客千金少，防身一劍輕。酒酣雙耳熱，塞北任橫行。
行盡禪房路，虛窗忽見山。老僧相對坐，不語又空還。
古鏡明如月，珍藏玉匣深。羞將照妾影，留取照郎心。
兩岸草青青，江流去曲曲。時有小舟來，蕩破春江綠。
古木蟬聲亂，紛紛唱夕陽。客中聽不得，斷續最淒涼。
寺僻寂無人，山僧疑入定。隱隱煙樹中，飛出一聲磬。
夜靜寂無人，捲簾邀月入。我倦欲眠時，下簾推月出。
遠近皆僧刹，西村八九家。得魚無賣處，沽酒入蘆花。
紅實綴青枝，爛漫照前塢。不及杏繁時，林間有仙虎。
停把木蘭橈，隨風度畫橋。夕陽低緑水，魚躍出銀刀。
朝看月山來，暮看山月出。得月已忘山，嵐翠沾衣濕。
兩螭相吐吞，水氣清人骨。截澆竹裏花，分映巖前月。
似我華陽洞，何時住七真。問僧僧不語，為拂石床塵。
塵事俄消日，他鄉亦作年。功名慙鏡裏，兒女且燈前。
月屆今宵望，圓殊昨夜看。澄湖秋萬頃，涌出紫金槃。
一樹梅開早，清香襲客衣。夕陽簫鼓散，半是折殘枝。
富士鬱岧嶢，經年雪不消。陽精回曉色，脂沁玉顏嬌。
東風吹暖氣，消散入晴天。漸變池塘色，欲生楊柳煙。
松風敲劍壁，花露滴琴床。坐對前峰月，空山叢桂香。
君家隔江，別舸乘潮去。明日潮復來，還應望君至。
聞道移軍去，音書誰爲傳。漁陽萬里道，一夢到君前。
自君客淮水，十載歇歡愛。如何牛女星，猶得年年會。
露壓樹枝低，門前烏夜啼。烏啼因甚惡，嗟爾亦雙棲。
織月生眉黛，香風出舞衣。乍疑湘水見，還似洛川歸。
蕩舟若耶渚，日午不知暑。隔湖風雨來，槳入荷花裏。
采采玉蓮花，莫採池中藕。採藕藕絲長，採花香在手。
花落春愁暗，鶯啼曉夢醒。柳絲長若許，難繫别離情。
花落還再春，人老無復少。高歌對美酒，且向花前笑。
芳草怨王孫，竹枝悲楚客。唯有堦下萱，忘憂自朝夕。
春山殊氣候，十里半陰晴。山下三更雨，山頭月正明。
山鳥喚客遊，山花勸客飲。醉來石上眠，瑤琴當高枕。
山僧愛留客，閒坐開竹扉。爲辦青精飯，春盤笋蕨肥。
最愛深谷草，領取風光遲。直待春將半，青青發嫩絲。
人言江南樂，江南信不惡。冬杪宛如春，寒花發新萼。
五月荔子紅，香味勝如蜜。有時泛小舟，雪藕採菱實。
江南多海味，異品四時有。秋風紫蠏肥，呼朋酌新酒。
生居炎暖地，不見雪霜飛。一冬看欲盡，猶未著寒衣。
竹下彈素琴，空山秋意深。竹聲雜琴韻，泠然太古音。
青鏡不容絲，妍媸照自知。朱顔與白髮，相去不多時。
交遊傾海內，何如骨肉親。悠悠行路者，誰是素心人。
六合萬籟息，秋林月正歸。琴中彈不盡，石上坐忘歸。
百年容易盡，何事苦勞形。骨徤神相守，心虚體自平。
登臺不見月，空有列星光。北斗湧地出，西風吹衆芳。
不空寧有妙，諸妙本來空。落日雲光裏，茅山翠幾重。
昌國古要區，人物屹相望。功名刻高崖，粟帛賜滿箱。
本來原不染，淨是子孫縁。大道無名字，太和宇宙間。
鬰烈香浮雨，團欒綠蔭波。近堤千葉亂，知有畫船過。
裊霞披迥殿，香霧擁輕簾。曉花歌靜院，芳樹捧晴簷。
萬事若在手，百年聊稱情。他時南嶽去，記得此巖名。
水將羅带繞，山展畫圖開。二十年前客，身閑又此來。
藥苗不滿笥，又更上危顛。回指歸去路，相將入翠烟。
山鬼煖或呼，溪魚寒不跳。晚景愈堪觀，危峰露殘照。
亂草藏邊路，寒禽下戍樓。伏波渠水淺，難載濟川舟。
出撫驩兜俗，親提季子軍。隨人兩關月，迎馬二溪雲。
漢節護諸蠻，徘徊瘴癘間。少希銅馬式，老厭玉門關。
假守昭平郡，當門桂水清。海遥稀蚌迹，峽近足灘聲。
假守昭平郡，詩情比閬仙。蟬聲風葉外，鳥影月池邊。
取名慕橫枝，要自同風格。雖微調鼎味，宛有金鉉色。
山靜四宇幽，松濤半空落。採藥夜歸來，黃雲引孤鶴。
寒山遠欲無，春在冥濛處。何如掃浮陰，盡放岧嶢露。
溪光延夕暝，山色接天青。獨立待霜月，山童已觸屏。
湘湘未識羞，獨坐抱箜篌。貪學耆婆舞，擡身拜部頭。
辭家出戍邊，北望隔青煙。怕作沙場夢，秋宵不敢眠。
絕塞程方遠，窮陰歲欲殘。石城歸夢斷，隴月照人寒。
水遠沉來信，山長疊去愁。夜深關月白，休凭驛邊樓。
疎林漏曉日，脩竹起寒風。鍾鼓催朝暮，千年如此同。
夙駕巡邊徼，歸程隔亂山。長安花木麗，春苑待君還。
大澤荒草闊，行人心慘悽。邊雲時斷續，流水自東西。
沙闊戍樓迥，風高邊日清。遲遲驅疋馬，何處問歸程。
御柳垂波綠，宮槐覆幄涼。香風隨步輦，偏到殿中央。
事已高超古，心猶切爲民。慈顔應有喜，房宿正當晨。
幽人畏人知，深閨獨閉時。莫令秋月入，照見妾空帷。
采柏浮仙醁，凝酥點壽盤。君王千萬歲，長奉兩宮歡。
采縷縈朱戶，芳菰剪翠筒。風光天上別，景物世間同。
寶殿春朝退，瑶池夜宴深。明朝是人日，時復問晴陰。
翠輦西湖路，雕盤北苑花。時平無外事，隨意趁年華。
今歲韶光好，年中兩見春。餘寒九日在，芳意一朝新。
今歲韶光好，田閭氣象淳。政平無橫賦，粟賤少窮民。
何處春來早，坤儀物意熙。煙生金屋重，日上玉階遲。
蘭氣浮丹殿，槐陰被紫宸。薰琴多在御，揮拂寄深仁。
清曉開魚鑰，紅雲縹緲間。催裁恤刑詔，傳放謝衣班。
瑞麥登時物，香蒲薦壽祺。珠囊新樣小，蹙就葛覃詩。
欲識春囘處，君王獻壽時。矞雲扶寶座，和氣入瑶巵。
欲識春囘處，晴峰俯碧泉。巖巒猶積雪，草木已生煙。
天上春光別，融融物態宜。彤庭花氣暖，黄道日輪遲。
天上春光別，時康樂事繁。煙花浮閬苑，露葉簇金盤。
采縷盤金麗，香蒲鏤玉勻。君王千萬壽，歲歲樂茲辰。
日御秋秋永，雲峰疊疊繁。宸心定忘暑，長算入中原。
厚德承三殿，柔風被八紘。欲知勤儉化，當暑澣衣清。
剪玉酥花細，盤金綵勝宜。六宮呈妙巧，春日頌春祺。
鳳苑開丹燕，龍樓下翠華。天工不敢住，春日著春花。
春晝慈闈靜，宮簾日上徐。焚香開竺典，滴露寫仙書。
春夕慈闈永，瑶池樂未央。管弦聲合奏，燈月影交光。
濯濯風涵柳，英英露瀉荷。微涼無限意，分付舜弦歌。
蓮葉看龜上，桐花引鳳棲。聖人千萬壽，福祿與天齊。
海上千年實，峰頭十丈花。年年當令節，同獻玉皇家。
翰墨消長日，尊罍占遠風。纖塵吹不到，人在玉壺中。
久立候月出，有雨東南來。須臾天一碧，望見浮雲開。
玉露滴泠泠，竹竿垂裊裊。萬籟空中寂，孤鶴雲間矯。
樹影落新池，魚行動碧樹。有鶴掠人來，忽然乘風去。
鳥啼元夜靜，斜月過寒井。何處詠花人，寒燈落疎影。
日出泛南塘，悵然望東郭。天長一鳥飛，金陵樹漠漠。
杜老情何恨，東風夜雨春。炊粱留客款，剪韮薦時新。
雨暗虛庭竹，煙荒墮石苔。歸鴉棲不穩，飛上短墻來。
新笋未全抽，春陰亦類秋。世間惟竹逕，不掃更清幽。
山城風雨收，未省牡丹開。正訝遲紅藥，雙葩忽送來。
兩瀑五十里，炎蒸雨雪霶。那知廬阜境，元只在吾鄉。
斜陽淡遠林，溪雲散空谷。山僧暮不歸，微雪入寒竹。
山隨白雪遠，花與春風長。酒力薄遙夜，南枝霏暗香。
佳人天一方，歲暮音書絕。一枝持贈君，猶带去年雪。
燕坐靡天游，何必求雲將。泠然契至道，廐有真乘黄。
漢使通沙漠，胡人過渭橋。春風吹客恨，千里去迢迢。
十年戈甲際，四海烟塵中。慘慘鼓角晚，萋萋禾黍風。
夭桃與芳草，艷色明朝陽。思君念華旦，賤妾惜容光。
江天夜雲靜，斜月飛孤景。獨鶴橫江來，高寒數聲迥。
烟光盪吟魄，潭月漾深碧。湘妃出水寒，獨立凍蛟脊。
至交類萍梗，離合寧前知。相思梅花發，豈待中郎吹。
名字傳輿志，風流欠畫圖。高花人不採，留得映栖烏。
游戲三昧手，絕代無對棋。勝負俱可喜，是中聊作癡。
老驥千里志，元龍百尺樓。想同湖海心，逸氣橫清秋。
簾旌風不摇，博山雲自度。主人下東山，月色轉歸路。
阿俊平生友，忘言金石志。永懷菡蓞晚，應想峨嵋翠。
北塞草色黄，吹作邊風駛。惟公發蹤謀，莫並橫經士。
小小試部勒，誠可銷長日。汀沙點鴉鷺，局带山雲濕。
浩蕩氣明絜，慷慨念廢興。何能一念息，空令衆愁增。
相君有妙理，芳醪正所應。紅粧艷綺席，翠幕張華燈。
敵疆未尋盟，天王日嘗膽。邊聲入河嶽，孤臣增百感。
公富天人學，已收廊廟用。宿有雲水債，聊寄泉石供。
擣香復篩辣，兵厨瀉芳酒。天宇澄清瀾，山中寄聲否。
紅塵舊老我，青秧新插爲。寧幸田畯喜，何能屬車鴟。
誦公十妙語，便覺舒華年。意與境俱會，超凌心欲仙。
呼童汲景華，冷浸枝枝雪。伴我山中人，吟殘半窗月。
疎影落毿毿，相思心上擔。東風吹不醒，昨夜夢江南。
元日甘泉會，衣冠拜冕旒。圖書一四海，玉帛萬諸侯。
暑氣人間盛，煩襟此地開。拂雲千箇竹，不礙晚風來。
勁節歲寒碧，芳枝春煖紅。清和夷惠德，千載尚聞風。
寒風動茅屋，孤芳自空谷。荒山人迹稀，明月照幽獨。
堅冰碎石骨，眾芳殫消歇。空山風雪寒，獨立抱明月。
滴滴鳴乾葉，蕭蕭過短籬。山房攲枕夜，聽盡去來時。
水氣勝風凉，星輝當月光。漁舟在何處，欸乃一聲長。
天生棟樑質，挺挺自幽倫。斧斤渾不施，遶柱起龍鱗。
薰爐驅俗氛，茗椀破塵慮。披襟六月凉，乘此欲歸去。
房州亦是家，守歲落燈花。鄉信長憑雁，僧餐自施鴉。
三雄分漢鼎，郊野戰群龍。將軍偶敗北，投子空山中。
酷愛此君心，常將墨點真。毫端雖在手，難寫淡精神。
紫貂寒擁鼻，綠螘細侵唇。蓮燭當時事，壺頭此日春。
冷篩千嶂雨，寒一鈎。不放香烟出，長教隔畫簷。
疎林倚寒沼，幽芳動歲杪。渡頭風雪多，啼鴉弄清曉。
可人期不來，天寒日復暮。徙倚下庭階，囘風動芳樹。
何處鶴聲來，飛入寥天一。囘飈動地起，江潭樹蕭瑟。
無限江南北，芳華勝蹟留。卽今人不見，明月滿江樓。
江左十年別，儒冠載道身。芙蓉峰上月，蘭芷意中春。
聚首憶郎水，賡歌想瓠川。金華秋嶂晚，人在白雲巔。
蛻落驚形別，風梢苦自吟。似憐失故我，故我在芳心。
枳棘載飛鳴，屯雲過子城。花朝當席面，添得蝶蜂清。
張羅莫深入，迴巖虎豹嗔。一苑博一飽，爾亦被羅人。
江鴻莫耽睡，狡獵夜施罛。阿奴曩告急，畏海不敢呼。
林光浮遠媚，春色小平分。郎在丹青裏，朱衣點綠雲。
靜會圖書意，匡廬溪水濓。山僧橫杖去，一卷破華嚴。
鳴躍林頭鳥，相呼並欲飛。羽毛聊自試，不覺遠藩籬。
曉碧上欄干，暖風乍颺扇。春臺雨露深，如對君王面。
芬馥溢階除，倚簷更不语。東風時度簾，線玉抽春雨。
暑謝秋氣高，鳥鳴山院晚。握手杳金雲，遺經籍誰闞。
玉人隔沙渚，朱箔垂銀虹。所思欲謂之，紫江淼無窮。
數雁來山外，聽鶯立柳邊。黃麻金馬詔，青史玉堂仙。
自爾姑蘇胤，機坊無錦章。人皆矜墨妙，吾獨愛圭芳。
山崖凍欲裂，啼鳥正幽絕。筆花寒不飛，中含太古雪。
行蹤不到處，石路生青苔。東風動南枝，微陰潭上來。
山深日復暮，幽花纔半樹。不見詠花人，長煙約輕素。
樛枝聳復低，逶迤帶淥水。思君此何極，流泝終靡已。
江陲得清賞，良辰竟何許。香風蕊上發，春心澹容與。
生煙紛漠漠，坐視階前濕。幽客滯江皋，夜夜空佇立。
別後思今夕，尊酒若平生。春物正駘蕩，嬋娟空復情。
江驛迢迢路，山塘淺淺波。清歌托三弄，子野意如何。
數里入空谷，小橋支斷木。幽香潭上來，微風弄寒竹。
騎驢苦尋覓，杳靄過荒溪。霽色見林表，春鴉時一啼。
夜堂酣若下，春豆薦王餘。酒興珊珊後，乘龍過太虛。
孤雲棄朱祓，五栁謝金魚。蕭散風塵外，相將慰索居。
山鳥避人飛，丘林遯自肥。不縁黄鶴度，盡日鎖烟扉。
春殘兼暮景，志協怨離居。處處堪乗興，時時有報書。
南極星飛彩，東溟月漸西。青藜扶去晚，伴影度雲溪。
欲繫日沉彩，欲障水湍流。東西不我與，耿耿心獨憂。
嗟嗟三閭子，不復得懐王。早以蕙蘭悞，豈虞蕭艾香。
曦射窓烟破，風飄花露寒。鶯聲清夢覺，春色獨凭欄。
鶯囀玉笙細，苔涵碧錦滋。楊花春欲暮，睡起和陶詩。
寂寂閒庭静，離離春草生。朱簾白日永，空復落花情。
春隂山館閒，雲静松花老。玉琴寂不調，清觴為誰倒。
東風吹老鬢，衰槁漸成銀。不及閒庭草，年年緑意新。
漙漙草上露，珠璣明日華。豈不照青眼，須臾良可嗟。
獨坐淮南邑，經年不可禁。囊琴望秋浦，對曰又西沉。
昨夜衆星列，今朝雨不絶。天時無定期，人情那可説。
早有看花興，烟雲竟不開。每當花時節，腸斷幾千迴。
鬢上一莖雪，眼中一點血。萬事竟蹉跎，難教心似鐵。
湖天一葉舟，舉網此生謀。幾許風波惡，艱危不自由。
幽石結靈根，繁華不相識。仙姿媚晚秋，金屋無顔色。
去去音容遠，冥冥歲月深。渾將溪作淚，莫盡一生心。
磐石疑溪月，茅簷潘竹風。琴尊隨分有，夜夜主人公。
燕忙將水撇，魚樂欲空跳。此意誰能會，光陰靜裏消。
春風事華侈，紅紫逐香飄。水底從鋪錦，還能似此橋。
江南開最蚤，猶及仲春時。此地先飛雪，多情却願遲。
蕩槳橫塘裏，尋芳薄暮時。荷花明結子，藕孔暗成絲。
涓涓野水生，冷冷斷冰消。荒山不見人，東風吹枝條。
星月耿寒夜，余情亦信芳。庭陰仙子下，新換苧蘿裳。
終南有嘉卉，歲久瓊枝蔚。龐然素雪交，中有清寒氣。
江妃燦若霞，宋璟心如鐵。剛健含婀娜，畫意此兩絕。
野水靜不流，孤雲澹無既。獨鶴夜飛來，遠帶高寒氣。
山崖倒垂枝，天風漫吹折。貞操耐歲寒，常此心如鐵。
皑皑月墜地，蕭蕭風滿林。相思勞寄贈，寥落故人心。
何處東風早，江潭寂寞春。孤芳誰採擷，輸與弄珠人。
舟泊黃蘆草，風零白雁霜。此時閒悵望，何處是家鄉。
眷此青田鳥，來居小樾林。欲鳴先碩影，誰識九霄心。
眷此青田鳥，相看意未歡。共期齊六翮，大叫出雲端。
眷此青田鳥，猶含碧落情。不能為若主，深愧九皋聲。
眷此青田鳥，丹砂頂亦奇。他時詞客訪，遲爾報吾知。
清梵隔寒流，亂蟬鳴古樹。誰知林下遊，復得盃中趣。
池上暑風收，竹間秋氣早。回塘莫苦留，已變王孫草。
未墜高梧葉，初生玉井凉。愁心異潘岳，獨自向河陽。
不減阮家會，所嗟當北歸。厭厭敢辭醉，明發此歡非。
携手出中閨，殷勤尅密期。密期雖不遠，迴顧步遲遲。
來時雲冉冉，去值雨霏霏。莫怪羅衣濕，荆王夢罷歸。
昨日日暮別，今日日暮愁。猶認縱裙色，依依在石榴。
情來不自理，明月生南樓。坐感昔時樂，飜成此夜愁。
含情獨不語，落日窗中時。妾意與君意，相思只自知。
出門重新製，纖手行自整。願作花工兒，長年承素頸。
邀飲奏醴醪，案杯烹蟹螯。吾非獨醒者，莫誦楚人騷。
不畏塘雨急，鈿葉自相遮。紋禽忽飛去，衝落波上霞。
煙潭深不極，鑑碧無菱花。日脚下波心，澄江見魚蝦。
淺淺碧水平，青青稻苗長。偏知楚客愛，白鷺飛下上。
林間夏雨滋，復有斜陽照。綠浄不摇風，從教春草笑。
石齒嚼寒聲，粼粼縈曲處。有時浮落英，又過城根去。
伐桂向芳洲，跨波灣勢小。時愛游人渡，游人在林杪。
古木刳爲舟，野藤牽作纜。釣人寒雨中，遠望煙蓑暗。
紫角菱實肥，青銅菱葉老。孤根未能定，不及寒塘草。
食魚日已晚，矯翼煙際還。不與鴈鶩競，風標亦自閒。
青草生水中，日日隨水長。水落何所依，撩亂爲宿莽。
有蟲託斷葑，斷葑日夕流。不知止息處，隨夫非自由。
荒水浸籬根，籬上蜻蜓立。魚網挂繞籬，野船籬外入。
茸茸翦熟絲，雨染燕脂暈。滿樹斂黄昏，槿花無此分。
青青老鏡葉，下有繁實尖。浪頭撥船女，刺手終不嫌。
岸傍草樹密，往往不知名。其間有啼鳥，似與船相迎。
青蠅何處來，聚集滿盤間。誰知腹中物，變化如循環。
水上賣瓜女，摘瓜陂上田。長麻已不識，滿把青銅錢。
買魚問水客，始得鯽與魴。操刀欲割鱗，跳怒鬐鬛張。
沙頭風雨來，帖水野雲黑。如觀曹公營，萬弩射船側。
前時雙鴛鴦，失雌鳴不已。今更作雙來，還悲舊流水。
度水紅蜻蜓，傍人飛欵欵。但知隨船輕，不知船去遠。
塘上挽船人，塘泥深及脛。落日望前村，心將道途競。
燕立茅屋脊，燕銜芹岸泥。巢成同養子，薄暮亦同棲。
鵲銜高樹蟬，危脇繅車響。露腹不曾肥，殺之嗟已往。
河畔有釣翁，團泥爲甕缶。坐想秦人聲，思傾杜陵酒。
零落黄金蕊，雖枯不改香。深叢隠孤秀，猶得奉清觴。
拔釵買長劍，甘吞馬上雪。不斬樓蘭回，愧此閨中鐵。
潜虬立幽徑，偃蹇老蒼鬛。不受秦人封，祇賞朱家俠。
涼雲帶澄浦，江岸半煙樹。落葉下扁舟，穩載秋風住。
嶃石赭其腹，峻坂童其巔。恐是采樵人，斫破秋林烟。
秋光入林薄，野橋秋水生。不見買山人，山與斜陽平。
歸鴉没西嶺，羣壑曖清景。何處牛羊下，疎樹淡無影。
我愛韓亭好，天遙眼界寬。引觴延勝友，笑語出雲端。
我愛韓亭好，霜空宿藹收。望中江入海，應有濟川舟。
玉宇晴光發，金橋曙色明。傾葵今在念，炙背舊多情。
曉色殊未分，江風飄然起。開窗看芭蕉，露重葉如洗。
不雨已三月，草木無光輝。籬邊舊菊叢，生意良亦微。
鴻雁何時來，肅肅楚天曉。悲鳴向江南，江北稻粱少。
擾擾世間事，悠悠眼中人。幽懷與誰語，獨立望秋旻。
宗師貪寂滅，祖道益衰遲。只有青山色，相逢似舊時。
江草隨春遠，沙鷗伴我閒。殷勤東去水，送子過金山。
姊妹渡雲海，遙窺夜織顏。報章誰鬥巧，容易落人間。
去秋旱太甚，百神無不舉。今歲感天公，時有容易雨。
暄濁氣未收，夜雨聊一洗。心清不受塵，眼凈豈容瞇。
哦詩思遠人，欲往無羽翰。焚香閉門睡，睡起香未殘。
百歲已逾半，知復幾寒暑。此事當究觀，勿共俗子語。
長安卿相家，一食費幾萬。有功享固宜，我輩且蔬飯。
新凉可穿衣，出門造誰家。城頭有高樓，散我兩脚麻。
夢作吳淞去，膾鱸擣香橙。道逢湖海人，歡宴如平生。
却扇情未忍，補衣計當早。騷人愛悲秋，秋色政自好。
交情易翻覆，世態多炎凉。倦游將何之，可樂唯醉鄉。
歲歉望蠶熟，絲成當粟看。殘機聲欲斷，又得夜舂寒。
繭箔誰收斂，機絲自忖量。祇愁繒帛少，無褐奉姑嫜。
移家釣海槎，荏苒歲云晏。木落烟水寒，菰蒲起征雁。
英英團蓋雲，輕移遮白日。曬髮圖未成，竹深留六逸。
蹲踞蕪亭中，望望晴光隔。祇愁風雨生，漂此高家麥。
千里送行人，東風陌上塵。誰憐楊柳色，不是故鄉春。
孤村烟樹紫，行人還未已。却怨暮天雲，東風吹不起。
相隨不覺遠，直到暮煙中。恐嗔歸得晚，今日打頭風。
巋然俯溪亭，偃若與舟接。日涉有初心，風雨或闊躡。
紅裙族雕筵，一醉當鯨吸。使君若問余，爲道貧徹骨。
天懷冲澹處，夢覺無端緒。夜深蝙蝠飛，燈花獨自語。
春來一登眺，快見耕與桑。初冬擬豐樂，爲酒升此堂。
山水有餘靜，都忘城市囂。朱黝本自省，時焉此逍遥。
發狂形骸忘，長嘯天地杳。白眼向世人，知心良獨少。
不識王侯貴，無論世故多。陶然對松壑，笑月擺藤蘿。
翡翠飄殘羽，冬青濕落花。閉關延坐客，攢竹煮新茶。
積雨林泉迥，春雲四山靜。囘風山外來，夕陽數峯影。
屏山重回首，日暮起長思。鴻鴈來翩翩，共賦棠棣詩。
君家兩寧馨，翠竹棲鸞鳳。筦簟燕新居，孔釋復抱送。
山以靜故高，水以靜故深。福祿豈外求，萬感皆人心。
春風滿庭除，琴瑟亦靜好。甕中有歡伯，相祝以偕老。
平生事幽貞，足跡不出門。歲晚迫饑寒，暫得媒妁言。
筍輿咿啞來，路轉此歇脚。長內挾秋下，深意滿萬壑。
何物水石居，雲氣逼梁苑。青青滴硯池，竊補殘經卷。
生長天垂力，孤懸有作奇。最先承曉露，終不墮春泥。
朝晴翠方濃，日夕色更玭。何時最鮮明，一雨自天洗。
終年一登亭，舉目但楚愴。仙人竟何之，列樹拱相向。
誰將霜雪節，剪伐結此亭。更須千萬箇，四面看青青。
朝朝麝煤脫，靄靄雲霧昏。幽深不數尺，中有蛟龍蹲。
風微香無根，日落花更吐。橫石數步餘，却力不忍度。
出門易徇身，靜處可固志。寂寞三十年，所憂非祿位。
永巷鏁芳菲，春歸入燕泥。粉身能報國，妾不愛蛾眉。
鴻鴈絕稻粱，江湖自嬉飽。君看太廟犧，所欠非芻藁。
不曾窺戶外，偶出至溪邊。欲訪斬蛟廟，聊呼放鴨船。
一息營升斗，留翁寂寞濱。白頭携暮子，來作祝堯人。
力破陰山雪，蹄穿塞草烟。微勞如見尋，垂老不須憐。
采杞復采杞，濰陽三月春。還將苦心意，持贈意中人。
西莊枕江側，頗足供釣弋。鶯揚上苑聲，柳露章臺色。
知道早春回，欣陪上客來。脫屣坐曲岸，沿流命酒杯。
自從七竅鑿，無復六根全。鯨死彗星出，蟇枯月魄圓。
醜石榕堪坐，晴坡草可眠。若非古沂水，亦是小斜川。
歳寒驅人去，多時不在家。窗櫺留片紙，猶見昔年花。
韓呂真喬木，蟠根與國同。伯泰太史氏，子約大愚公。
體薰山麝臍，色染薔薇露。披拂不滿襟，時有暗香度。
披衣起遐征，微茫認前路。哀鴻天際雲，殘月水邊樹。
晝食鳥窺臺，宴坐日過砌。俗氛無因來，煙霏作輿衛。
石蜜化螺甲，榠樝煮水沈。博山孤煙起，對此作森森。
輪囷香事已，郁郁著書畫。誰能入吾室，脫汝世俗械。
賈侯懷六韜，家有十二戟。天資喜文事，如我有香癖。
林花飛片片，香歸銜泥燕。閉閤和春風，還尋蔚宗傳。
公虛采蘋宮，行樂在小寢。香光當發聞，色敗不可稔。
牀帷夜氣馥，衣桁晚煙凝。瓦溝鳴急雪，睡鴨照華燈。
雉尾映鞭聲，金爐拂太清。班近聞香早，歸來學得成。
衣篝麗紈綺，有待乃芬芳。當念真富貴，自薰知見香。
霜降水反壑，風落木歸山。冉冉歲華晚，昆蟲皆閉關。
山郭燈火稀，峽天星漢少。年光東流水，生計南枝鳥。
冥懷齊遠近，委順隨南北。歸去誠可憐，天涯住亦得。
老色日上面，歡悰日去心。今既不如昔，後當不如今。
嘖嘖雀引雛，梢梢笋成竹。時物感人情，憶我故鄉曲。
輕紗一幅巾，小簟六尺牀。無客盡日靜，有風終夜凉。
脚婆原不食，纏裹一衲足。天明更傾瀉，頮面有餘燠。
茗椀夢中覺，荷花鏡裏香。凉生只當處，暑退亦無方。
羊生但著鞭，勿哭西州門。故有不亡者，南山相與存。
慶州自不惡，藉甚載聲華。忠義可無憾，公今有世家。
公歸未百年，鸛巢荒古屋。我吟殄瘁詩，悲風韵喬木。
傷心祠下亭，在時公燕處。臨水不相猜，江鷗會人語。
公有一杯酒，與人同醉醒。遺民能記憶，欲語涕飄零。
委徑問謠俗，高丘省佃作。昔遊非苟然，今花幾開落。
在昔實方枘，成功見圓機。九原尚友心，白首要同歸。
人去洲渚在，春回花草斑。清談值淵對，發興如江山。
落日銜城壁，祠東更一遊。悲來惜酒少，安得董糟丘。
萬木霜摇落，山呈斧鑿痕。癡蠅思附尾，警鶴畏乘軒。
日短循除廡，溪寒出臼科。官居圖畫裏，小鴨睡枯荷。
眼看人換世，手種木成陰。藏拙無三窟，談禪劇七禽。
寒水幾痕落，秋山萬竅號。紅梨啄烏鵲，殘菊掛蠨蛸。
佳人斗南北，美酒玉東西。夢鹿分真鹿，無雞應木雞。
斲鼻昔常爾，絕絃知者稀。無人與爭長，惟有釣魚磯。
茵席絮剪繭，枕囊收决明。南風入晝夢，起坐是松聲。
半菽一瓢飲，懸鶉百結衣。蕭條鬼不瞰，聊可與同歸。
學似斲輪扁，詩如飯顆山。室中餘一劍，無氣斗牛間。
春風馬上夢，樽酒故人持。猶作狂時語，鄰家乞侍兒。
憶同嵇阮輩，醉卧酒家牀。今日壚邊客，初無人姓黄。
對酒誠獨難，論詩良不易。人生如草木，臭味要相似。
春色挾曙來，惱人似官酒。酬春無好語，懷我文章友。
紅梅定自開，有酒無人對。歸時應好在，常恐風雨晦。
東南萬里江，綠浄一杯酒。王孫江南去，更得消息否。
獻笑果不情，貌親初不愛。誰言百年交，投分一傾蓋。
四十垂垂老，文章豈更新。鼻端如可斲，猶擬爲揮斤。
土氣昏風日，人囂極雁鵝。尋河著繩墨，詩思略無多。
北來哺慈烏，南歸護爾雛。昨夜雲飛雁，相隨我不如。
志欲收九族，別離乃同生。誰能成此意，惟有孔方兄。
大父無恙時，刻意教子弟。歸掃松楸下，淚我萬里涕。
前湖後湖水，初夏半夏凉。夜闌鄉夢破，一雁度衡陽。
千里及歸鴻，半天河影東。家人森戶外，笑擁白頭翁。
天竺黄卷在，人中白髮侵。客至獨掃榻，自然同此心。
垂空青幕六，一一排風開。石友常思我，預知子能來。
幽澗泉石綠，閉門聞啄木。運柴胡奴歸，車前挂生鹿。
雨如覆盆來，平地沒牛膝。回望無夷陵，天南星斗濕。
使君子百姓，請雨不旋復。守田意飽滿，高壁掛龍骨。
擁膝度殘臘，攀條驚早春。陳郎浮竹葉，著我北歸人。
毗盧足趺光，照耀世界海。旋嵐黑風起，到岸得自在。
鼻孔隨人走，日中忽見斗。踏定太衝脈，壁上挂着口。
一鉢千家飯，孤身萬里浮。知音若相問，不住涅槃州。
清溪帶長薄，芳草隨人遠。偷閒為買山，不恨西風晚。
吾蒙白裙帽，汝著紫袈裟。縱有傅大士，難和作一家。
扁舟來往處，相望水邊樓。欲住榜人發，回頭烟樹秋。
潮落蔡經水，雲昏峩耳山。人言祖龍迹，鞭石到人間。
秋蟲鳴樹巔，平蕪亂溪曲。漁人夜不歸，秋燈滿寒綠。
郎住君山陲，妾家芙蓉湖。日暮採芙蓉，相思亂菰蒲。
清晨步遠莊，桑露濕衣裳。共道眠蠶起，尋枝摘葉忙。
采采入江圍，蓮船掩夕暉。祇愁風雨惡，不得傍潮歸。
砧聲起碧空，河裏浣花紅。照影入秋水，香囊裙帶中。
曉雪正颼颼，畏寒懶下樓。何當仍盥櫛，翠羽上貂裘。
江邊出相送，君去我當返。徘徊未忍還，孤帆夕陽遠。
手寫八詩寄，耳聾三日驚。何須論句法，年自讓吾兄。
堅白相非是，高虛目送雄。遠公差解事，孔老各牢籠。
池遶椒邱曲，書聲振空谷。流澌烟雨深，洗硯不成綠。
團扇復團扇，可憐懷袖中。冷暖在時節，不敢怨秋風。
復置漢平準，稍修隋義倉。羣公猶禹稷，陛下况堯湯。
昔夢游湘水，琴書寄葉舟。安知三十載，真作夢中游。
重重金殿裏，鎖向帝王家。縱得游靈沼，何如睡暖沙。
不肯一錢分，賢哉父誨言。奈何伯喈女，有媿卓王孫。
沙漠有烽起，上林無鴈來。可憐漢飛將，虛築望鄉臺。
車喚阿香推，情知雨必雷。不干巽二事，也伴阿姨來。
先業歸猶在，遺經讀未終。豈無門弟子，私謚作文中。
馿多爲令僕，蟻亦拜侯王。恰則封萬戶，俄然夢一場。
郎宿臨初度，村翁喜欲顛。要知儂甲子，老弟已稀年。
峯頭雲樹微，竹裏榔陰密。牛背走兒童，村莊誰第一。
燕語青春深，花飛白日靜。村舂細雨來，別業開三徑。
隴上簑笠翁，禮度何其野。花落不知秋，卻笑王侯假。
連封多沃土，跨海盡漁家。掛月榔椰影，映山桐刺花。
遠峯列石城，衆水護山郭。禾黍遍郊原，鷄聲暗籬落。
節腹羞浮食，徐行畏疾顛。仙須有癯相，貴亦出長年。
楓葉藏蛋雨，春江作畫圖。谷迴諸徑淺，天遠數峯孤。
碧草侵環堵，江月醮柴門。三咽誰家笛，孤砧何處村。
天籟涼生竹，山鳩鳴向人。偶逢社日鼓，識破隴頭春。
細雨送秋聲，明蝶競春蕋。不見繞梁人，相思隔江水。
鶴肯從坡老，鳩能感醉翁。老夫曾化蝶，飛入百花中。
地闊炊烟集，年登米價輕。不知寬一分，猶似枉平生。
曩造河沙業，今災夢幻身。不知岩下電，天奪與何人。
却萊辨夷夏，隳郈肅君臣。丘豈生知者，聃非絕滅人。
死以子托友，病將身付醫。友今多市道，醫或似屠兒。
恕漢唾師德，酒徒拳伯倫。吾評此二士，顔子後無人。
大塊號萬竅，强名之曰風。楚人無意義，亂說有雌雄風。
官滿無南物，飄然匹馬還。惟應詩卷裏，偷畫桂州山。
衆評白傅謚，誰得樂天心。小太宗英主，臨朝謚醉吟。
舂汲常分任，巾篝久服勤。汝何慙絡秀，吾自誌朝雲。
嶽下無耆老，何從訪舊聞。不知紫巖墓，更隔幾重雲。
妾意憨如昔，君心苦不常。未聞求故劍，別有獻明璫。
徵在生夫子，摩耶育釋迦。人人衣逢掖，箇箇著袈裟。
月出萬松間，水光散成綺。兩三打雨船，蕩漾空明裏。
吾獨愛孤竹，挺身霜雪中。不曾似行葦，傾倒只隨風。
善謔非爲謔，微言可解紛。祈招忘出處，也道讀三墳。
蠅及瓜勿啖，螬食李何妨。苦淡誰知味，甘鮮或腐腸。
獨向中峰立，洪荒直到今。如何身不動，爲悟石頭心。
色相空山裏，無言亘古今。嵩山面壁者，還有去來心。
止錫天臺似，石頭今已矣。九年少室山，面壁亦暫耳。
我有五畆園，當簷二崋峙。山靈似有情，不約忽來此。
云何安樂窩，從窟手探月。爲悟生生機，天根于此發。
寜知木匪石，又知石匪心。不二者誰子，忘言亘古今。
鬱嵂鄰嵩少，仙人遺舊跡。蒼翠薄青霄，烟霞爛白石。
東望長淮水，宛如渭水清。空明天一色，亦可濯吾纓。
昔日春申宅，今時絳節宫。人事今時異，風烟昔日同。
蕭王古霸臺，野曠望何極。月夜楚歌寒，草木無顔色。
熒碧小龍湫，鬱葱騰佳氣。獨有洗心人，一歃知清味。
風俗存三户，雩禜寄五龍。有年書太史，無事憶乾封。
叅軍玩世者，醉徳不醉名。天地餘抔土，古今誦達生。
小閣何岧嶤，霏嵐如動色。杖策問筌蹄，丹梯不可即。
行役紅塵裏，仙跡古道傍。七年渾是夣，不必問黄梁。
一虎雖兇暴，其尊孔釋同。矯情饋夫子，合爪禮澄公。
直幹解新籜，低枝蔽舊叢。芟繁留嫩綠，引月更添風。
絲切登盤菜，花垂插鬢幡。老人總無分，回施與諸孫。
逐處隨青草，生來不識愁。旱田乾欲死，拍手也須謳。
幾樹濃於茜，斜陽景最幽。忽因風雨盡，全減十分秋。
中國浮圖盛，祈禳漸不過。吾民非獨困，山鬼恨尤多。
一堠居市廛，百堠居林莽。土木若有情，山中亦惆悵。
憶在山中日，溪邊把釣鈎。相逢恐驚起，招手却回舟。
至音不可收，今人滯形器。欲知古樂心，山中此聲是。
衝市柴魚集，應山鷄犬號。問知人苦樂，米價不多高。
寂寞真龍去，雩壇血不乾。世情多冷暖，對此鼻辛酸。
憶得別離日，鄉橋柳脚斜。讀君詩一轉，全似到吾家。
借問緣何事，年年带笑容。春風無可笑，止有笑衰翁。
坱圠司元化，回環列衆真。有稱金闕令，無記玉樓人。
溺天子殿衙，嘔丞相車茵。古有禮揖客，今無劾弄臣。
牽羔仍抱子，翁媼各鶉懸。破扇題周易，全家頼卦錢。
衣襟成墨色，面目带煤塵。盡愛爐中獸，誰憐窯下人。
釀者不沾唇，旁觀吸者顰。翁真堪宰相，嫗亦可夫人。
墜幘長鬚醜，遺靴一足濡。不須訶小鬼，爛醉要渠扶。
君耳污，灣。首陽落第二，前已有箕山。
，池。却恐魚之樂，莊生未必知。
舜提歸，梁。束手無爭執，應慚此璽郎。
密霰俄傳信，癡雲預作媒。瑶池方瀲灧，玉鳳更毰毸。
思見憐初洒，憂消喜漸堆。惜明聊自擬，驚密偶同欸。
片片榆飄莢，纍纍蚌剖胎。遽將天曉報，頻把歲華催。
有景榮千巘，無私瑞九垓。水精排瓦礫，天庫委瓊瑰。
就下深趨坎，憑高杪寄桅。四垂纔密密，一望已皚皚。
瀑布鬭直瀉，仙葩誰碎挼。風前鵝毳落，秋後海潮回。
礱轉揚輕礦，篩旋迸細粞。紋波翻太液，縞練遶蓬萊。
泛泛冰壺動，漫漫寶鑑開。柳條新弄絮，律管乍飛灰。
照耀行人氅，光華釣叟臺。書帷爭白日，秋色改黄槐。
比潔須延月，聞香不掩梅。載塗人艮趾，入領我咸脢。
封鎖烟嘗衛，飛揚露可陪。厚將平地塹，高欲峻堂陔。
特應三冬令，寧傷萬物胚。秦蛇伸瓦隴，卞璞暴山峐。
始恐佛氏講，天花何徘徊。終疑宓妃至，仙肌何奇侅。
密勻甌漬液，丹映檻凝衃。照歲何妨積，侵階慎勿推。
書窗輝竹簡，詩筆凍松煤。煎煮供茶鼎，收藏厠酒罍。
擬氈安可卷，欲器不禁鎚。俯拾甘頳手，昂窺任撲腮。
誤雞忙下杙，趣雉不須。翫久清成興，吞多冷失咍。
脂膚堪奬與，墨面可譏詼。鹽散徒云爾，心虛可比哉。
可憐織女星，化為馬郎婦。烏鵲疑不來，迢迢牛奶路。
承平米家船，遺我獨悽然。此豈有愁地，不能無暝天。
攬別如昨日，桃花空復春。盈盈川上月，好為照征輪。
江風吹行色，遊子慘不發。惡見秋鴻飛，雙雙楚雲沒。
憐君璚樹姿，贈君菤葹草。心斷竟何言，夢繞燕關道。
相見能幾時，相思復萬里。願作南浦雲，隨君度江水。
試問屋藏書，何如斛貯珠。奄奄投閣老，凜凜墜樓姝。
兒童燒爆竹，婦女治椒花。獨有龍鍾叟，凄凉感歲華。
千古和戎恨，冢青今尚聞。漢朝三尺草，埋沒幾昭君。
小屯不知名，土屋十數家。少婦時出汲，黃沙沒弓鞋。
陳迹掩黃埃，虛庭長緑苔。野鴉如有恨，啼上圮墻來。
聽得先生去，拋書喜欲顛。吾聞渥洼種，墮地不須鞭。
大局今難定，愚忠亦可哀。年年墳上草，吹綠過江來。
舊日三賢廟，先生痛劇秦。門荒人物改，愁煞渡江人。
虛庭半苔蘚，訪舊淚盈懷。野廟多風雨，無人綠上階。
大壽在千古，偷生丧汝軀。先生固未死，不敢怨黃壚。
昨夜相思寄，蘆墟水閣亭。伊人獨不見，秋思晚冥冥。
掾曹官事了，載取麴生來。得酒且歡喜，俗氛安在哉。
園卉賴培護，春來景如故。花蹊涼月間，欠汝蹣跚步。
家危身弗愛，憂織終成痗。枉自種庭萱，花開人不在。
丹劑乾鉛汞，紅塵掃粃糠。只消一隻鶴，安用萬頭羊。
垂危尚施仁，遺言我必遵。納棺衣用舊，新者與貧鄰。
梓棺下窀穸，藥碗委泥塵。斗室遗床在，如闻痛楚呻。
荆布守家園，豺狼忽闖門。誰知飽驚后，未死即招魂。
窮鄉苦征斂，破產不成村。枉共勞心力，寢邱庇子孫。
茅卷少陵屋，瓜分菜子田。劇憐椎髻伴，飢凍不長年。
水火連年困，膏肓無日痊。唯將祖龍死，說向病床邊。
食苗碩鼠饞，掀浪長鯨吼。來日此山中，大難汝知否。
裕陵臨御始，像祭武襄公。郜六何爲者，圖形一禁中。
秧愁晴暴死，花怕雨摧殘。野老非常懼，天公不自安。
安知先長老，不是昔勤公。爾有五七字，今無六一翁。
體態最溫柔，含羞亦帶愁。不堪風力猛，葉葉盡低頭。
笑倚斜陽岸，依依解送迎。南都方惜別，北部又生情。
微月昏出東，美人秋臥起。明發送征夫，飛芻渡遼水。
清商動瑤瑟，秋光看欲滿。驕虜聞已歸，征夫應不遠。
月出關門開，風高塞上回。停車看寶劍，下馬接金杯。
東還復西去，相將總壯顏。青天懸玉鏡，為我照榆關。
明珠空照乘，寶劍自凌雲。此物能祛毒，因之持贈君。
玉瓉黃流美，金杯琥珀香。始知清廟器，不作野人觴。
月缺偏多感，月圓翻自悲。君看幾圓缺，不異在家時。
去鳥仍回白，殘陽更借紅。傷今兵亂後，人醉不如楓。
去春蒙尹召，曾一泛湖光。和靖應相笑，君房有許忙。
崖石列砑，江涨所漱出。豁如无齿口，轩笑不得合。
無懷三兩人，裹糧雜乾豆。連日醉鄉遊，不記歸時候。
少壯遊醉鄉，別離三十載。舊路渺漫漫，賴有指南在。
新语汉高惊，片言粤佗喜。乍可动帝王，常恐厌儿子。
月亦池中物，清宵釣幾回。銀蟾愁中餌，跳上畫橋來。
去臘應差暖，今春定有寒。澗梅花半樹，侵曉又凋殘。
萬籟夜俱寂，蒲團清可禪。林疎窗過月，巖遠竹通泉。
一念周沙界，日用萬般通。湛然常寂滅，常展自家風。
古集荒如此，行人過亦哀。春風如不及，桃李一時開。
城裏秋猶熱，山中寒已濃。紫檀時小炷，危坐聽晨鍾。
客舍驚聞雁，秋宵恐漏長。故鄉原是自，歸夢亦淒涼。
秋聲一片起，客緒又如何。我是無家者，思鄉亦浩歌。
獨步空庭月，寒生積水中。閒人難有兩，我影亦能同。
秦月何其白，秦風分外秋。主人原是客，應念敝貂裘。
歸牛晚失犢，牧童學聲喚。溪邊白鷺鷥，銜魚上田岸。
客病經年矣，葳甤拄杖行。名山真是藥，到此便身輕。
幽人棲隱處，白雲望且重。老樵浩歌來，指點王刀洞。
江路不容刀，中流盜興豪。索金知未厭，贈以句蕭蕭。
易失空山路，倉皇野水邊。草坡牛自食，牧童何處眠。
瑪瑙坡前水，泠泠夏亦寒。夜深明月上，珠顆落冰盤。
瑪瑙坡前路，秋宵獨倚筇。草深藏鬼火，苔老絕人蹤。
瑪瑙坡前石，堅貞可補天。女媧何處去，冷落沒寒煙。
華月滿林壑，空山有夜春。打門僧識我，竟不問何人。
金斝又聞泛，玉山還報頹。莫教更漏促，趁取月明迴。
萬壑月無聲，幽人獨自立。嗾犬吠空林，嫌山太枯寂。
雲際孤峰遠，峰頭覺宇開。欲窮雲外賞，乘興撥雲來。
僧舍依深竹，幽尋到竹間。一聲清磬外，人世說誰閒。
梵鐘清磬落，覺路入虛明。去住雲無定，青山只自青。
煙霞留過客，日月促乾坤。今古山如此，登臨幾換人。
秋風吹鐵衣，征人望金闕。吹笛滿關山，忽落城頭月。
騄駬嘶金勒，干將吼玉龍。樓蘭猶未斬，無夢到關中。
堂有期頤母，天涯事遠遊。人生歸養樂，薄宦一萍浮。
雪沒馿腰白，行行詩興催。不因太清絕，那肯犯寒來。
水落秋菰老，夕寒烟樹微。絕憐雙白鷺，飛去似知幾。
寒塘凈如鏡，雲冷水葓秋。溪鳥無情物，悠悠不解愁。
寒溪上下碧，水鳥去來輕。衰柳傷秋色，應知畫不成。
老樹千年古，精靈變化奇。純陽有道士，猶且被渠知。
古木排山立，幽窗傍水開。直疑林處士，獨棹小舟回。
祕矣宮中戲，人間那得窺。開圖付一笑，能不類兒嬉。
百卉盡摇落，獨傲清霜裏。披榛見黄花，淵明元不死。
傳聞此間水，瀑布半空落。惜哉我來遊，霜降水始涸。
歲晏桃源行，源上空人家。我欲於此石，灑墨成桃花。
秋雨復秋風，蕭然來丈室。予亦善病人，憐爾維摩詰。
片石高於天，胡然而中劈。長劍倚天外，此是試劍石。
柴門聞犬吠，風雨婁江道。卻憶華子岡，月夜聲如豹。
日夕隄上行，古木餘衰柳。可憐元祐間，杭州蘇太守。
昔人有養鶴，放之足使令。鶴去人亦去，兀然空一亭。
閒坐屋子下，片石亦所欲。何意於眼前，突兀見此屋。
夜宿武夷宮，向君揖而笑。我聞浩劫長，萬年年最少。
借問漢祀亭，何如集靈臺。茂陵秋草綠，漢武非仙才。
當聞酒仙語，愛酒不愧天。胡為群仙謫，一往八百年。
知母憶子心，母子當相守。縱使遊太清，能无一回首。
懸崖絕壁間，踞地有如此。汝若解翻身，是名真獅子。
青山非戰場，用武何為者。請君去危冠，露頂松風下。
丹山碧水中，獨黑何傲岸。石丈倘參禪，居然是鐵漢。
何年片墨懸，磨人自今古。文字障未空，山水亦良苦。
石虎踞當途，鼻孔誰能共。倘遇蘇子瞻，縮為怪石供。
鶴影如人長，黃州秋月白。誰知此山中，亦自有赤壁。
不見題詩人，詩亦蒼苔沒。夜深炤巖前，猶是太古月。
困來枕石頭，長伸兩腳睡。只恐登斯牀，又夢遊仙事。
有如須菩提，宴坐於巖畔。石終不自言，我得阿羅漢。
伊人雲逝矣，晚對淡煙橫。萬古心安在，君聽欸乃聲。
因崖能割勝，九曲正平分。今夜雲窩客，酣眠何處雲。
仙人更委蛻，亦作姤衣觀。正法眼覷之，尸解猶鈍漢。
胡跪石亦穿，求道庶乎可。不見雪齊腰，斷臂安心者。
晏罷彩虹飛，美人隔羅幔。路遠莫致之，報君蒼玉案。
婆娑三老翁，幻作山頭石。仰面看青天，去天不盈尺。
小艇傍迴廊，盤旋豈有極。溪山無準繩，南觀卻成北。
休嫌不捕貍，跼足巉巖下。見說死貓頭，無人能著價。
茲山非石鐘，留最鐘模冷。山空鐘未鳴，令人發深省。
春至百花開，無花亦不惡。欲知天下秋，風前一葉落。
遙望層樓丹，飛霞錯如綺。斧鑿豈人工，號曰天然子。
峩眉積雪中，突兀天之半。不知何代人，見此白石爛。
譬諸大火聚，光燄高摩空。我欲如勝熱，投身住此中。
岌岌兩峰峙，嵐光照寺門。青山無今古，白雲自朝昏。
翩翩凌波仙，靜挹君子德。平生出處同，相知不易得。
萬里乘槎來，錦衣驚晝炫。相逢秋風中，忽發一笑粲。
蒼然藍田姿，幽懷瑩冰雪。邂逅青門翁，曾救人間暍。
孔子生東魯，斯文實在茲。六經垂訓法，萬世共宗師。
木末芙蓉出，花岩草树齐。陵高诸象北，江白数峰西。
寝署三年外，祠郎初报闻。臣心似江水，长绕孝陵云。
海气层云尽，山烟远烧浮。孤臣随早晚，一饭是恩州。
孤臣遥浴日，沧海亦书云。愿得扶桑影，年年奉圣君。
借问采茶女，烟霞路几重。屏山遮不断，前面剪刀峰。
岁月隔人去，风尘可自如。偶然流泪处，翻着旧时书。
忽忽知何意，悠悠向此方。却知新涕泪，还是旧衣裳。
欲识金银气，多从黄白游。一生痴绝处，无梦到徽州。
魏国乃为累，万古悲公子。世上无神仙，英雄如是死。
世乱难为士，存身各有致。鹿门一辈人，未测语何事。
仁人之安宅，在心本全德。要常處於中，不可違終食。
性不耐閑懶，小勞方小佳。鋸沉成薄片，末麝入新芽。
男女不親授，寧親筆父書。如何出腹子，兩箇是胡雛。
堂中鶴髮老，臞臞未能寬。泮渙而爾游，於汝其獨安。
曾瞞張茂先，亦誑關尹喜。嗟余雙眼白，任汝半空紫。
洞口少人行，冷然發孤想。清風松上來，此是天籁響。
齊山壓清溪，蒼崖浸老碧。山半古招提，高堂敞虛寂。
醉似東臯子，愚於北谷公。何當節一惠，單謚作愚翁。
咬韲饑餓，。乍可訓童子，誰能說老兵。
野闊烟迷樹，江清水學天。白鷗蓋具眼，終日老人邊。
急雨近欲黑，斜暉遠更明。倚樓誰氏子，興與大江橫。
快霽初無象，豁然千里間。十年歸客眼，一點沃洲山。
，。不必詢名姓，知渠是謫仙。
，。歷歷丹青意，如譏睡海棠。
一片千人石，瑩晶若有神。劍光銷不盡，留與醉花人。
半山字說行，精義極貫穿。世好鴉蚓書，誰識蟲魚篆。
度朔山尤遠，酆都獄甚寬。儺驅頑不去，愈送瞥然還。
暮年心膽怯，臨履極兢兢。已被梅花惱，時爲爆竹驚。
昔可摧堅陣，今難作選鋒。自憐吾鬢禿，亦笑汝頭童筆。
尖新頼摹畫，老禿計休閑。露頂張長史，科頭管幼安。
去國有華髮，出關無送車。未能盡韜晦，紫氣作前驅。
鐙花三五夜，鼓笛十分春。欲見太平事，誰非沈醉人。
人無公議論，天有真是非。佛肯護遷客，雷能碎黨碑。
大醉害心風，小醉卧咽嘔。世有大先生，一飲石五斗。
不了一毫事，空捐七尺軀。陶惜其人沒，雄纔以盜書。
問寺莫知處，躋攀又溯洄。惟鐘藏不密，日暮過溪來。
陵谷千年变，川原未可分。长湖百里水，中有楚王坟。
日暮黑云生，且依龙口住。小舟裙作帆，笑语过湖去。
秋菊真佳士，同傾餞歲觴。相依忘甲子，不覺見春王。
狼煙起幽薊，鳥道幸岷峨。穆滿尚八駿，隆基惟一騾。
虬龍舞雲端，風雨來海上。尚想堂中人，詩成一迴向。
苦心有深思，勁質無軟語。賢科廢因公，此事亙千古。
種木已如此，高賢有餘思。頼公酷似舅，其誰羨牢之。
鄭虔骨已朽，孔父天不遺。他年從事賢，手板空倒持。
棟梁乃不取，得地且深植。妖嬈紫薇花，歲晚猶伴直。
遊子思故鄉，天涯兩相逢。時平甘卹緯，定交各塗窮。
濯濯機中絲，粲粲錦繡段。自非同心人，千金孰肯換。
江湖多青山，舟楫長往還。山色難送客，不如住山間。
中宵櫂謳發，菰蒲翳明月。月黑君忽行，恐墮蛟龍窟。
髫齔隨二親，旅泊承天寺。姆抱殿上嬉，忽覩瞿曇氏。
過客危於惠，移儋遠似瓊。末年蘂珠殿，奏事獨奎星。
人競迎新歲，儂方餞舊年。雛鶯又百囀，高柳忽三眠。
呼童掃蟻子，勿上法堂階。渠出賣廳角，云參妙喜來。
繞佛痕三匝，彌天恨一絲。炷殘身不去，癡絶九峰師。
三相入朝馬，諸姨照夜驄。故應留小蹇，專載拾遺公。
豪傑爭鵝炙，神仙食馬肝。豈知有薇蕨，布滿首陽山。
此去向南西，山高山復低。不逢清話客，已覺倦扶藜。
早惠能言者，前生結習餘。吾聞伏生女，口授古尚書。
庭中有桂樹，幽香向人發。何處覓瑤臺，開簾坐秋月。
高幹叢叢起，修枝嫋嫋垂。箇中清隱意，不令小山知。
偃蹇凌秋色，芳菲送晚花。殷勤謝桃李，何處競春華。
種豈依雲碧，栽非傍日紅。吳剛休錯認，生意任秋風。
溪上迷秦洞，天邊竊漢兒。無言誰得似，慚謝論功時。
丹臉橫牆出，紅妝拂地垂。春風多少意，盡入曲江枝。
盛夏丹葩艷，高秋玉粒滋。殷勤尚含祝，惟許魏收知。
着雨靚濃妝，含風散清馥。舞蝶謾翻翻，花神睡未足。
翠葉捲輕烟，素葩亂寒雪。江頭杜甫吟，相看鬥幽絕。
國色原無匹，天香況出群。洛陽春一種，猶值五千文。
廬山澗底泉，處處鳴寒玉。惟有黃龍潭，龍興沛膏澤。
清齋借榻眠，素幌生寒色。忽驚大庾來，夢斷梅花雪。
繞檻俯清泉，泉光隱寒鏡。聊此拭塵纓，一寄滄浪興。
處處品泉流，爭名不相下。豈無幽澗中，清恐人知者。
人云中冷泉，味在此山中。不知天一初，誰與定銖兩。
千峰擁禪刹，一見濯天池。心源通性海，消息幾人知。
大藏五千卷，萬法還歸一。心心訂密傳，文字亦不立。
宇宙此蘧廬，循環自終始。夢覺總非真，瞬息通今古。
沙老耽梨園，一往不復返。不知長夜臺，何似滄浪館。
土瘠事刀耕，家無終歲蓄。所資鹽井利，持易他州粟。
老梢慮航危，隆棟憂厦顛。危欠維楫爾，顛將覆壓焉。
老去眼生花，兒方學畫鴉。聊將二十字，要識汝傳家。
花有重開日，人無再少年。相逢拌酩酊，何必備芳鮮。
藩兄欲學書，來問學何如。孝悌爲根本，文章特緒餘。
殘生有今日，一醉得清風。想見羲皇上，人人此樂同。
枕流飯脫粟，長夏以終日。曳屣行歌商，風軒時弄筆。
身心既已閑，吟風興亦偶。山東打茶聲，睡思忽抖擻。
人生等戲劇，衮衮徒區區。老身其回頭，今有古非無。
朝市無遺音，丘園有絕迹。蓬茅晏不開，才開待迎客。
澗淺山四合，泠泠浸青青。畧彴度前林，更有泉上亭。
不見屋外溪，但見屋上山。雲月復風雨，展轉朝暮間。
靜夜花容暗，空堦雨力微。故人多意氣，秉燭故相依。
天有庶子星，地有莫愁湖。天地且猶然，而況於人乎。
温公有至言，茶新墨惟舊。半笏能返魂，隱几夢元祐。
锦织双鸳鸯，还自裁为衣。恐入他人手，不解惜分飞。
誰把摩尼珠，擲向滄溟裏。皎皎鎮江城，至今潮不去。
席边即水底，篷外是霜天。偶得寒更句，孤舟烛不燃。
昔人卧亦游，吾今游亦卧。适来眼底山，知从梦中过。
五岁脱荒乱，中年荷治平。何图六十四，天下遍征兵。
老不任干戈，厌说胡尘起。为问宗汝霖，当时六十几
五更金雞唱，聲聲徹翠微。暤熙逢舜日，遙向鳳樓飛。
層空蟠碧翠，佳麗佇雕鞍。夙聘黃金勒，風雲冀北看。
穫水登紅稻，篙舟割紫菱。杯盤見秋物，江海思飛騰。
風枝挂危葉，飛動夕陽中。莫遣兒童撼，留看著露紅。
折葦隨風色，枯荷盡雨聲。平波極眼凈，好放畫船行。
朱果繁霜後，甘甜半自零。忽驚林色曙，零落見殘星。
犬吠村墟改，人移井臼空。誰家收栗罷，林脚有遺蓬。
松陰不可憩，冷冽恐飛霜。時有高風過，乾花落石床。
野竹蒙荒塹，寒花亂廢墟。秋郊足幽事，直欲带經鋤。
舟小從波兀，橋深愛樹遮。風烟生遠思，何必慕乘槎。
樽酒浮多蟻，舟篷覆似蝸。折楊爭貫鯉，編竹自撈蝦。
多病宜田里，無名籍殿衙。一耽林館勝，回首笑塵譁。
憐君此休駕，長日坐傾斜。山雨催行酒，林烟候煮茶。
迎氣來歸胙，宜春祝降祥。皇心勤治切，應喜寸陰長。
醇醴浮金斝，柔蔬飣玉盤。嘗新兼介壽，齊奉兩宮歡。
晝漏新添刻，春寒早放班。恩隨寬大詔，一日遍人間。
銅霤消殘凍，朱樓拂早霞。傳聲回步輦，來賞小桃花。
視膳回天仗，含飴樂聖辰。定應彤管筆，書美繫王春。
玉律生陽早，金鋪上日遲。枝間雙鵲語，應是報春祺。
平曉開朱戶，輕寒御練衣。宮童移鈿扇，慶壽早朝歸。
春色平明到，微風弄綵幡。稍回宮柳弱，更助壁椒溫。
暖日暉暉動，清渠决决流。六宮修歲事，拂拭採桑鈎。
重錦褰粧幕，輕羅換舞衣。釵頭雙燕子，先向社前飛。
論堅莫如松，言脆莫如葱。堅脆卒同盡，無盡無如翁。
津連黃木灣，虛亭翠靄間。川光搖子夜，坐見海中山。
仙山多白雲，渺與天漢接。何當持贈人，秋風同一葉。
澗道瀉飛流，鸞聲最上頭。誰持九節去，瀟灑石林秋。
日永祇林幽，江空自生碧。誰能載酒游，烟雲隨掛席。
暮烟橫郭遠，返照入江虛。獨倚孤篷外，秋山紅葉初。
栽秧復拔秧，拔秧去惡草。惡草礙良苗，芟除故宜早。
暑初天未熱，觀閣進輕涼。果熟愁枝重，荷生覺渚香。
客枕縈湖夢，風扉咽艣聲。尋常經過事，一一似前生。
新月淡烟霏，江花冷照衣。无人山犬吠，隔竹掩荆扉。
往往庭花發，看看二月空。百年有春夢，春夢未能同。
十载成飘泊，三年失所亲。今朝试览镜，如见意中人。
殘燈君獨去，深院雨來時。契闊他年意，温涼竟夕思。
日上鐘未鳴，老僧睡猶熟。誰是山中人，長享清明福。
月寒蟋蟀鳴，獨向空庭步。金井双梧桐，花上有清露。
春風吹石城，日日喚花開。可憐花上月，不喚莫愁來。
驟来驚辟易，久視益虛無。咫尺星堪摘，波揺又走珠。
軟坡便佇犢，凉蔭聚羣髫。一竪忽然起，恐牛殘荳苗。
隔溪騎度水，浮去似鴟夷。莫話五湖事，且看牛背兒。
倦来牛背卧，一覺度前岡。牛飽兒呼餒，歸来煨芋香。
前山飛暮雨，牛上展青蓑。回首牛呼犢，哀音兒唱歌。
斜陽歸處險，路熟了無疑。結草爲衣著，圏葭作竹吹。
野花簮短笠，露濕蔓青青。莫笑兒童小，人間河鼓星。
老翁分社酒，匕箸小孩提。黄犢今堪駕，明年學把犂。
生来在田野，少小學耕鋤。敢望多名譽，隨人角掛書。
芳郊望無際，逐草任西東。世上千場夢，人間一笛風。
迴乘一派水，舉帆逐分風。孤石蒼波裏，岸山苦霧中。
水定浮春岫，鴉盤落遠林。上方鐘送夕，隠几興何深。
五月芙蓉浦，花开胜若耶。若将湖作镜，应照妾如花。
玉腕摇轻楫，红莲暗绿波。花深欲无语，棹转忽闻歌。
相送臨溪水，先春獨見梅。非關風氣早，似得爲君開。
夜久喧漸息，葉落孤螢飛。寒山吐殘月，不寢恡清輝。
江風吹夜寒，白露凝芳芷。遙遙隔浦聲，月中人度水。
八月江氣清，涼風吹不歇。扁舟憶遠人，長歌對秋月。
舟檝翠煙中，鷄犬叢篁裏。洞口有漁人，飛花莫隨水。
平生交游間，吾幘蓋屢岸。區區稻粱謀，君亦逐鴻鴈。
風簷手君詩，心迹已清絕。何當更長吟，坐對澄江雪。
扁舟兩漁翁，清唱發日暮。安得如鴟夷，相與五湖去。
狂瀾湧如此，砥柱其誰爲。天意必有在，吾身姑自持。
考亭無恙時，從游孰非賢。歲寒萬木彫，松柏始傑然。
聖賢去我遠，何者名事業。吾欲到彼岸，須君借舟楫。
過從資直諒，夫豈勢利交。謂朋黨者誰，仁人姑聽教。
人生天地間，離別安能無。莫作兒女態，相期烈丈夫。
君姿正而剛，名節非所欠。臨歧贈一言，惟有學不厭。
惟友于兄弟，惟順於父母。無忝爾所生，造端乎夫婦。
久未從君行，出門無可去。思爾行之善，秉燭坐至曙。
數月未論心，此心覺還真。矢以惺惺法，始終奉此身。
待食信天公，送窮戒星奴。駕言一煮字，安得三分厨。
秋月何娟娟，一轮冰镜冷。人心照不见，照见人孤影。
秋雨何潇潇，五更滴红叶。滴滴叶间红，可以比啼颊。
不知秋何如，明月照人寝。上照凤凰琴，下照鸳鸯枕。
不知秋何如，朝云一片白。半是巫山魂，半是湘江魄。
不知秋何如，花开尽清绝。蘋花白于脂，蓼花红于血。
不知秋何如，鸣虫先解意。长声捣衣篇，短声织锦字。
紫衣而雪膚，芳甘微帶酸。我最喜芒及，人言性近寒。
茸茸紅毛丹，色味賽荔支。或云即其種，無乃變於夷。
沙拉生土中，蛇皮色深紫。細嚼清且腴，貌取幾失子。
甜酸毛魯孤，細棱如水玉。醒酒得兩枚，風味故不俗。
木瓜無十年，一歲種便實。飣之晶盤中，黃蠟釀成蜜。
團團麻芷姑，甘潤勝梨柿。遷地或能良，留核歸一試。
流連信佛矢，滑膩乃如脂。臭惡不可近，嗜者至典衣。
蠻加佔畢蘭，恐亦流連類。蘭鮑慎所居，吾寧屏弗試。
江风今夜寒，郎且江边住。拂晓上楼看，郎船不知处。
作者亦何患，思深義亦深。忘言更忘象，默會古人心。
窮達渠非命，機關不到心。新詩聊自遣，高興若爲禁。
無客共談道，有誰能賞心。人生要自得，窮困吾能禁。
一生俱有分，萬事要無心。强聒誠行險，危哉安可禁。
始未識郎時，轆轤隔金井。抱著黃蘖枝，苦心終日秉。
別歡夏夜長，逢歡寒夜促。玉腕杵蘭膏，調作羅帷燭。
采采荊山銅，鑄經菱花鏡。持以照妾容，芳華知不更。
鳳管何參差，吹作江南弄。怨來渾似痴，喜劇飜如夢。
玉壺秋夜永，羅幌度流螢。空堦步明月，誰解此時情。
君恩同造化，普物物不知。敢恃如花色，能令雨露私。
人生朝陽露，物變水上波。茫茫宇宙閒，如此道義何。
窗晴雨淋瀝，花空春寂寞。夢回人不見，愁重酒消索。
山童报新水，没到樱桃树。双飞跋扈鱼，冲散落花去。
鸲鹆洗清泉，细眼开春晓。金鱼吹墨花，黑却浮萍草。
暮雪摇空江，美人隔烟水。门外寄书人，芦花裹双鲤。
白勣含闺怨，吴蚕五月空。但知桑叶绿，不识茜花红。
梁鸿无好兴，归及采桑时。愧汝张京兆，朝朝画翠眉。
二十四桥边，当垆谁可怜。妆成窥容坐，不奈数青钱。
东家女十三，西家女十五。夜半搴娘啼，嫁与并州估。
罗衣束素云，绣履裹纤玉。低回不自前，含娇灭华烛。
形神雪山松，衣巾赤壁風。望之凜凜然，掃退炎塵紅。
謂是蘇長公，如何抱絲桐。不必窮是非，聞名自生風。
西湖宜晚渡，趁得采莲船。越女娇吴客，搴衣再索钱。
秋雨欲浮村，青螺上床脚。日出过东邻，船头系篱落。
野水平溪桥，波翻蓼花乱。斫竹编青篮，门前开蟹簖。
溪娃逐晚凉，双双戏檐底。笑入豆花棚，烧灯寻络纬。
林塘何处好，独有前溪路。笑语隔花闻，歌声连水度。
歌舞向前溪，前溪明月里。莫道春夜长，春光似流水。
春水前溪长，春云绿树齐。门前车马散，正及曙乌啼。
前溪浣纱去，花落污春泥。骑马侬边过，见郎头自低。
汲水向前溪，空瓶侬自提。郎家溪上住，只是隔东西。
东风吹月出，照见妾家楼。荡子从戎去，边霜尚满头。
桂影团团月，芙蓉叶叶霜。捣衣过夜半，几日废流黄。
冻折银瓶水，尘枯宝瑟弦。非关妾无梦，妾夜几曾眠。
小童玉不如，手攀荷叶嬉。鸳鸯惊起去，花下女儿知。
大将晓临戎，偏裨夜报功。自矜文字贵，不重虏尘空。
坐筹纡庙略，立道是边机。但拜封侯印，何曾着铁衣。
虏汉不交兵，都言化理平。正逢丞相怒，不敢报军情。
何處吹橫笛，蕭蕭荻葦叢。徐看釣艇出，蓑笠一漁翁。
江左名父子，風流適茲還。而宗有勝韵，覺在正始間。
浮名渺吳會，耿耿千里淮。朔風吹高鴻，安得與人偕。
三堅真得象，九師遂亡羊。寥寥千載餘，煥發天地藏。
歲晏風落木，野陰水增波。齋舲如傅翼，一舉君謂何。
落葉隨飛鳥，疎砧答暮蟬。悠悠戍樓角，悽切萬家傳。
朱門謝俗客，幽齋敘友人。澄瀾鑒止水，高節看叢筠。
春歸閬風家，功入天匠手。能將五色雲，點綴當戶牖。
三冬修竹色，六月芙蕖風。軒窗復起處，盡入菱花中。
千峰起華陽，一水連天漢。初月正沉鈎，隱然飛兩岸。
雲山日在眼，飛觀復看雲。願似崇朝雨，飄揚靜世氛。
臺高上霄漢，人遠絕囂紛。秋中午夜靜，萬里無纖雲。
琴躋積翠外，絺結穹隆間。軒檻最佳處，四顧惟江山。
泉聲日琮琤，泉水深浩渺。可愛主人心，亭中狎鷗鳥。
心休忘物我，道勝一軒靜。隱几度朝晡，可嗟人畏影。
亭出竹更密，林幽人不知。能教三伏景，變作九秋時。
物來言有應，事去言自忘。翛然一榻上，聊可傲羲皇。
葉上花露泣，軒前紅日長。遊風復爲誰，時送席間香。
危欄試睡聽，空翠如何把。悄悄憂世心，臨風一傾瀉。
溪橋入庭下，杖履可忘憂。誰識釣璜翁，有時拋直鈎。
流水彎還來，羽觴酬酢競。應有蘭亭篇，邦人起歌詠。
夏綠分照水，秋香仍滿地。吳宮誰教戰，一一盡妖媚。
深深惟使君，草草學田舍。持此歸與心，隨時自瀟灑。
結庵已忘情，植竹更端操。迢遙月上床，習靜誰能造。
遠分穰下美，移植使君園。何人爲修貢，佳味上雕盤。
天香分外清，玉色無奈白。誰向瑤池遊，依稀太真宅。
城上望南園，園深知幾許。啼鳥聞間關，遊人不知處。
朝陽動湖水，春色入名園。邑人千萬戶，日日望朱幡。
幽溪入疏篁，翠色連遠塢。清夜天風來，不隔鸞鳳語。
凝霜壓寒蘆，白月鋪凈練。誰起落梅聲，愁人淚如霰。
盈枝紅欲滴，照水色更好。朝暮幾回新，何用催秋老。
蒹葭何紛披，湖水還詰曲。誰言江渚間，亦有雙鷺宿。
臺外遶佳山，臺中垂暇日。齪齪絳守居，徒勞誇紹述。
湖源深可釃，溪水清能照。坐見落花來，不知春色老。
暉暉藍田山，山下多綠玉。安得結茅茨，林間許容足。
牛斗東邊窄，三吳西角深。山能醒客酒，江會冷人心。
日落梁王台，台空映江水。江水流不流，只在钟声里。
起坐并汀花，空江月自华。一帆深夜渡，分月过前沙。
偶逢春尽日，饮酒到斜阳。再过丹房里，青山酒更香。
曙光初破水，穆穆见江波。小艇穿花入，因知浦溆多。
大饗須三飯，中黄起四維。欲追千古意，眼底合深思。
潮生月亦上，月白见潮青。不知潮月落，君去几长亭。
送君江上雨，未及梅根渚。雨急天欲昏，不尽别时语。
风雪下茅檐，出门无去所。凄凄儿女啼，日晡犹未煮。
访友入南山，扣门不闻语。欲数青琅玕，错错知几许。
入圃细雨余，荷锄情不恶。山妻爱木绵，惭余种红药。
群峰何岌岌，绕屋风篁泣。云来亚地飞，不雨林光湿。
百战余荒台，南归士无几。草木向人啼，或是六朝鬼。
不惜道途老，終傷氣類孤。年來兵馬過，天幸免樵蘇。
欲溯大江流，泊舟杨柳岸。潮上柳风吹，渡江天未旦。
江草引行路，水风吹渡桥。故人家咫尺，门外是春潮。
欲系单于颈，长绳铁缕丝。出塞人应笑，入关世始知。
前山无夕阳，犹问夕阳洞。天寒人不行，山僧出相送。
远影乱归帆，孤烟发残磬。垂纶岸岸移，杨柳递相映。
渡头风雨急，桥断夜来水。时有唤舟人，招招者谁子。
曾谓千金意，能酬一饭恩。往来人下拜，犹是为王孙。
石泉宵泠泠，清響雜寒吹。恍驚山雨來，醒我一覺睡。
池上新荷绿，风清白鹭飞。采莲人已去，水面落红衣。
午日柳陰正，曉風花氣新。川明魚泳水，林靜鳥啼春。
朝寻白云去，暮将白云归。寥寥穷巷中，悬灯未掩扉。
燕舞起香尘，莺歌出绛唇。直须灭银烛，恐有绝缨人。
何处月明桥，花宫对浦潮。即今明月夜，时有客吹箫。
向夕问舟人，吴江将至否须傍微月中，系船好沽酒。
夜分醉微醒，山楼半衔月。闺人犹未眠，月底看蚕叶。
玉砌绣青苔，花落香泥湿。下帘奏云和，春风复吹入。
寂寂复寥寥，寒灯挂环堵。犬吠何处村，虫喧今夜雨。
負鍤劉伯倫，坐壙司空圖。誰爲後來達，息菴與之俱。
石室開峰上，山泉瀉碧流。雲深迷午徑，斜日照松邱。
幽人有遐心，蔀屋涵澄空。况復得此山，心事與境同。
朱甍萤影度，璧月绮疏流。牛女年年会，玉阶今夜愁。
萬事如浮雲，可翫不可有。三年刻一葉，未就骨已朽。
云落清河夜，天横片月凉。江楼莫吹笛，明日更山阳。
所憂目力盡，未問兩足酸。雲峯三十六，一一皆可觀。
月黑耕人语，隔河见白马。知是精灵归，来向庙门下。
围中鼠雀尽，城里日传飡。为鬼已灭贼，何时灭贺兰。
本谓江南乐，佩刀居帐下。渔阳饮飞士，无一生还者。
将军空血战，中丞深闭门。桐乡城北路，流水没孤屯。
故剑不可收，姓名刻剑匣。瑟瑟白杨根，虚空葬金甲。
探奇不畏險，撥霧上高岑。放眼觀飛瀑，枕流聽素琴。
有家全募士，无骨可封侯。负却生时相，班超是虎头。
结发为飞骑，相从霍冠军。征南诸将士，枯骨论功勋。
蚕成桑叶空，门前青勣长。一半织郎衣，一半结鱼网。
卖丝家复贫，哭解红罗襦。将丝贯妾泪，可得作明珠。
蔌蔌碎金英，絲絲鏤玉莖。步摇釵朵見，老眼爲增明。
鱼鳞成石量，桑叶论斤卖。珍重丝网难，家家月中晒。
雨多杨梅烂，青筐满山市。儿女当夕飡，嫣然口唇紫。
月下压酒声，将船系杨柳。明日到家近，不须沽一斗。
店傍栽紫薇，颜色斗江霞。我家庭下树，归日正开花。
山僧不好古，改作任所欲。洞荒徑已迷，廊空響誰續。
暮瀑浮花急，春流饮鹿浑。潺湲一片雨，终日在山门。
益州桑柘雨，莘野稻粱秋。功業髯秋兔，行藏汗萬牛。
漸止牛羊牧，還添雨露滋。但令萌蘗長，自有歲寒姿。
穴處堪忘世，松餐足永年。有時雲雨止，獨立看青天。
晨起步芳蹊，青鞋濕涼露。回頭望曙曦，猶在蔥蘢樹。
每約風為友，還留雪作花。更邀三五月，送影度窗紗。
寥落寒塘上，群禽噪夕陽。秋心不可寫，約略寫秋光。
不栖珍木顛，競集寒塘上。了無金丸憂，噰噰欣晚唱。
長夜悄無人，獨坐伴孤影。天高河漢繁，露濕衣裳冷。
山泉悲自鳴，林月淡相照。忽動幽人情，仰面舒長嘯。
荒階飛磷火，衰草生靈語。鵲醒踏巢枝，驚竄齧藤鼠。
商聲西南至，崩騰奔萬馬。直疑寒雨來，急垂重簾下。
情思花兼月，離懷日勝年。春風吹我夢，夜夜到君前。
野徑梅初發，寒塘草又生。能來同社酒，莫笑瓦盆盛。
春紅怨春風，吹開又吹落。我是看花人，無恩亦無惡。
一夜雁聲哀，萬木葉盡黃。春風本多事，何必怨秋霜。
人對落花愁，我對落花喜。飄卻一樹紅，收來萬顆子。
秋風利如剪，秋花委淩亂。留得根株在，明春看爛漫。
露浥黃花潤，霜淩紅葉稀。白雲依嶺宿，翠羽掠波歸。
高槐落葉深，瘦菊新苞冷。夜雨悵秋懷，孤燈照心影。
細雨雞鳴寺，偶來多所思。滿街脂粉氣，遙想六朝時。
錦繡胸中富，珠璣筆下生。如何鹿門去，不向玉堂盛。
魂斷烏衣巷，來尋王謝家。新樓高百尺，佇立日西斜。
翅滿天山雪，來栖疊嶂冰。身還欲擊，萬里任高騰。
百業競爭時，詩歌仍小道。遍讀古今吟，空夸出口好。
夜眠不成寐，詩思涌如潮。三句鐘聲盡，滿庭明月高。
群雀聚高枝，低頭啄蟲豸。倏然一雀飛，眾雀隨之起。
淒厲窗前雨，陰沉樓上天。日長無可樂，新句寫蠻箋。
葉落樹仍在，搖搖風滿枝。明年看又綠，惆悵滿頭絲。
勝跡慈仁寺，重看寶殿開。舊書仍作市，無復阮亭來。
庭前綠乍肥，滿地紅英亂。驀然東風來，吹聚又吹散。
濃蔭長晝清，獨坐閒心靜。几淨一甌涼，漫搖蒲扇影。
促織鳴窗前，不眠影相對。尋得案頭詩，讀罷心如醉。
嚴寒遽生枕，朔風長林號。翹首隔窗望，滿庭明月高。
花月春仍麗，風雲秋自清。晚懷彌涕淚，何處著幽情。
午夢酣於夜，醒來日已斜。倚窗無意緒，歴歴數歸鴉。
西風猶未勁，衾枕已生寒。窗外幽蛩泣，秋心與共酸。
辜負重陽節，無花又無酒。何處可登高，憑樓看衰柳。
蔣徑秋陰滿，琅玕翠色環。莫云湘浦遠，只在茂林間。
山礬以窱，花木鬱蕭森。一障紅塵隔，幽人何處尋。
群彥聚盧溝，揮毫寫肅秋。共申民族氣，豪概滿神州。
茂樹坐終日，水流心不競。誰識山中居，萬動歸一靜。
泉急喧溪碓，山深怯瘦馿。翟湯如肯隠，來此卜幽居。
紅紫委塵土，綠窗清晝長。安知兩三竹，風已作秋凉。
攲枕聞春雨，閉門見綠陰。可人歌扇底，猶有惜春心。
新梢霧如沐，斷節霜不枯。西窗夕陽下，此君何可無。
謝家庭下玉，化此青琅玕。風標敻不俗，誰謂骨相寒。
直節豸獻角，低枝鸞振羽。古色鎮蒼然，非煙亦非雨。
凈洗碧娟娟，顔色如少年。窗前風收雨，階下笋行鞭。
直節老欲枯，初篁瘦而勁。祖孫知幾傳，不改君子性。
新笋籜半含，節下粉猶綠。指日南風來，吹作階庭玉。
一雞一雞鳴，夢覺天未曉。誰較夜短長，我睡不可少。
山寺鐘未鳴，城樓角已奏。角聲正可聽，攲枕續殘漏。
月轉參旗橫，梅花夢方熟。羅浮山忽來，毋乃地脈縮。
杭城打六更，市樓已攢點。流年莫催人，老色將冉冉。
丑夜方向寅，被衾冷如鐵。江南貧者多，奈此霜加雪。
愁多怯長夜，况乃衆病歸。何待六十年，老矣當知非。
雁鳴鶴亦鳴，不待雞戒旦。平生善利心，一鳴思過半。
宰相當此時，已入待漏院。我輩獨何人，擁被猶困倦。
爐藏火尚紅，雪映窗已白。夢遊無色界，不知身是客。
出門雞一鳴，僕馬蹋曉凍。豈知牧牛兒，正作維魚夢。
一官振饑荒，一官覆水旱。州里多應酬，田家少愁嘆。
鬚眉不枉白，腕底江山雄。古貌神仙似，頭童心更童。
寶鐸天寧塔，風危不可登。恍來昔年寺，講法聽高僧。
盡感春風力，繁花萬樹紅。後開時更好，爾獨愛秋風。
几案長三尺，終年翰墨勞。華顏為憔悴，誰許領風騷。
美人垂珠箔，玉靨雲鬟隔。思伊不見伊，清淚潸潸落。
日午欣投枕，槐陰涼透窗。醒來斜照遠，歸雀兩三雙。
斜光照原野，西風動黍稷。彩羽相逐歸，添得秋空色。
日夜車笛聲，市居不得靜。何當棄塵寰，高住雲山頂。
棄兒神焉附，必學先無我。心手久相師，公到始能可。
倡言錯字美，高論仰名家。許慎真多事，說文應讓他。
高枝落葉深，明月生光早。窗外闃無人，幽蛩泣衰草。
老與病為儔，貧惟詩作友。孤燈吟夜深，寒雨泣衰柳。
向晚貪眠早，二更清夢回。屋明知月上，窗動覺風來。
難挽流光速，易驚毛髮衰。春回羨高樹，新葉又盈枝。
孤燈聽夜雨，淅瀝滴秋聲。坐待五更盡，小窗猶未明。
天外斜陽晚，窗前樹影迷。寒風吹不息，群雀避枝栖。
夜晚風生樹，天寒月半庭。樓高人獨臥，非睡也非醒。
高樓欣薄暮，團扇拂清風。排牖槐陰綠，遙山夕照紅。
群雀噪高枝，幽蟲吟細草。物性使之然，休夸誰個好。
嚴雪漫天舞，群芳猶艷裝。花工有奇術，不獨讓梅芳。
山光已西逝，林月漸可望。何當兩跳丸，同時耀天上。
素娥生早秋，翠葉光華流。騷客感遙夜，樓高時一謳。
我妻先我去，我淚日滂沱。死後誠非易，艱難家事多。
密葉秋逾潤，幽花晚更妍。去來誰是主，試問白頭禪。
之子去何急，臨終難一言。空隨灶神去，下界費招魂。
錯作愚人婦，聰明未發揮。若教恩遇好，才慧定生輝。
但了官中事，都無俸外錢。妙年能爾爾，晚節更須堅。
五十餘年夢，今朝盡化煙。情緣終隱秘，追憶到婚前。
永念新婚夜，心聲未盡傾。問卿昔日事，斂掩到三更。
日日隔窗望，不由相愛深。戲書情義絕，幾度試卿心。
春望亦堪怜，平芜远接天。不禁双燕子，飞出落花前。
平生多俊語，嬉笑發心源。可慟醫治苦，臨危難一言。
春雨过前溪，垂杨树树低。绿窗人不语，惟有晓莺啼。
寬厚憐兒女，辛勞只爲家。安貧衣食簡，更不事鉛華。
之子未偕老，耄年成獨翁。蕭齋做榜樣，百歲稱詩雄。
斯人已云逝，我尚嬰市喧。何當拂塵去，難覓桃花源。
朝来两蛱蝶，分宿花房雨。纨扇亦多情，拂尔双飞去。
未得吴公荐，空怜贾谊才。年年三月里，相忆看花来。
山关启翠微，霜钟自晨夕。花里一僧来，泠泠振金策。
草阁临春浦，蓬扉惊曙鸦。水明残夜月，云傍隔溪花。
谁家白面郎，跨下紫骝马。跋踏落花，骄嘶绿杨下。
绣袜空中起，湘裙风外飞。倒垂倭堕髻，妒杀路傍儿。
为问马上郎，墙高复几许海青不上天，那得天鹅去。
泽国鱼龙气，征途冰雪文。悲歌过燕赵，一吊望诸君。
万柳围团殿，飞花引御舟。棹歌双彩女，催过洗妆楼。
一經知教子，三釜擬榮親。風樹存亡恨，迷茫北渚津。
紅綠分佳果，丹青讓好辭。遥憐霜落葉，岸幘坐題詩。
旬日嚴冬雨，行人各斷魂。朔風吹粵嶠，猶自掩柴門。
商祈千日晴，農望四時雨。要得萬姓歡，天公猶難處。
楼西鹦哥树，单栖铁鹦哥。儿童作蛮语，花鸟入滇歌。
停云独倚阑，扣门问来使。云是张公子，永昌送诗至。
雪霽雨霏霏，關河雁影稀。鄉書何處達，歸夢逐雲飛。
濃淡非粧點，縱橫謝剪裁。憑欄一凝睇，圖畫信天開。
石壁千年立，池泉百尺深。蕭蕭陵下木，遺恨古猶今。
野曠乾坤大，身閒日月遲。有生均自得，造物本無私。
病裏憶行蹤，征車不可從。知君回首處，天上二茅龍。
日觀聞山鐘，風煙幾萬重。飛倦如可覓，真躡白雲蹤。
爾去歸何日，煙霞意氣同。爲余談勝事，秋色萬山中。
采菱秋水旁，惊起双鸳鸯。独自唱歌去，风吹荇带长。
怅望隔江云，春来不见君。歌声与流水，俱在梦中闻。
月出影渐没，夜深光倍明。鹊毛看又尽，填到几时平。
悲语发哀弦，声声道野仙。谁将胡地乐，留作汉人传。
平生一丘願，不忘岳連姿。若求靜壽意，一簣有餘師。
濂溪義安取，新鄭與新豐。所以東塾子，拳拳東塾翁。
南來長干僧，解寫江陵竹。有斐德不孤，爲君誦淇澳。
道心苦難足，造物冷看人。鐵漢未成就，遺渠妍笑顰。
高閣日盤桓，來從雪裏看。誰知廣文館，偏有翠琅玕。
六合橫馳騖，道人門不開。回頭顧明命，鞭辟入身來。
雨添春水漫，溪上鳜鱼肥。月出僧因过，船归鹊正飞。
年年佩溫故，先入一枝來。歲寒吾與女，欲別重徘徊。
廉隅集謠詠，舉世尚和光。平生憎老子，蓄雨肥菱塘。
疇昔何來此，青山與白鷗。絮飛春不去，潮返月頻留。
黄鸟鸣深林，往来疾于织。非无机杼声，其奈不成匹。
起来不梳头，冒冷弄冰雪。侬手原不寒，郎心为谁热。
月照庭上雪，灿若玉玲珑。风吹雪如絮，飞入锦屏中。
寢苫枕干子，有暇綰秋蛇。仁人不忍見，俗子持相誇。
花开研池傍，花落研池底。洗研译经时，斛尽龙池水。
蕭然瘦鶴姿，不受世俗塵。吾衰久矣夫，眼明見斯人。
钟山郁佳气，龙变与云蒸。君看芒砀泽，何似望舂陵。
相送江亭暮，尊空客渐稀。杨花不解别，到处逐君飞。
芬馥满湖田，烨烨朝霞绮。朱颜笑倚风，分影与秋水。
秋岸繁华景，红霞万树春。西风无限意，吹尽送归人。
落叶萧萧路，秋风湖上波。到家红树少，不怨客愁多。
驚蟄雨無晴，追歡泛菊英。淹留酬酩酊，不必論浮生。
謝客憐高會，西池春草生。誰知深洞裏，還共聽新鶯。
秋晚行堤上，书声在茅屋。月出不逢人，风来弄修竹。
旅館初春夕，天涯上客杯。梅花開欲盡，騎馬幾時來。
乌声谁喜闻，日啼白门树。愁来删树枝，认得白门路。
秋夜寒蛩语，凄凄孤月明。空床自难寐，不但百愁生。
明月为我至，终夜与徘徊。犹恐双扉启，清光欲去来。
光分驄馬色，彩散侍臥衣。飛蓋還高會，西園客未歸。
竹雲亂相逐，明月羞如女。青山鎖幽人，饑民卧茅宇。
竹靜塵不染，塢深人不到。欲海不可航，聊須從吾好。
德馨何酷烈，同心皆與知。靈根在何許，暗室毋自欺。
道人見此山，指作太極圖。中宵挂明月，請看頭上無。
滾滾長江水，蒼蒼大別山。古今人老盡，山水鎮長閑。
壇峙麻姑石，溪忘夏禹碑。物神人所貴，世事遠誰知。
望郎犹见树，日落浦烟迷。还知郎宿处，乌在树头啼。
歸計墮何許，出溪仍泝流。夢回牛溉路，行到馬湖秋。
瀘戎瘴癘窟，閩粵山水鄉。如何產此物，爛然照炎荒。
止渴還相似，和羹諒亦同。不思五和裏，調濟荷元功。
月上池塘冷，微波浸碧莲。香风吹不断，凉意似秋天。
河流曲曲轉，十里還相喚。那比下江船，揚帆忽不見。
十五誰家女，紅糚嬌自多。低頭浣衣坐，不解聽呉歌。
人家半侵河，屋後曬漁網。夜深喚小婦，篝燈聽波響。
人云風波惡，風波信自惡。生長在家鄉，那得容華落。
興慶坊前柳，蕭郎手自栽。藏鴉今漸穏，只是不歸來。
鳳皇鳴高岡，曠世一見之。翻身耀朝日，自顧羽毛奇。
晓风帘自捲，春信占梅先。腊蕊雪中破，清香小院前。
聚作梨梢白，輕爭柳絮狂。夜來花裏宿，通體牡丹香。
月移花影动，风送绣帘斜。夜冷人声寂，萤火透碧纱。
人静月轮高，月高人意消。人邀月共语，人月两无聊。
临别翻无语，深闺静掩扉。潇潇风雨夜，打点客中衣。
不尽思亲泪，那堪又别离。雁行分几处，何日慰相思。
典衣爲沽酒，典地爲裁花。小樓新構就，明歲屬誰家。
種花莫種奇，卜築何妨拙。客來歸不歸，樓上看明月。
樓前湖水平，樓外四山青。樓中經一卷，堪醉不堪醒。
白晝鶯聲囀，清宵鶴唳過。幾番沉醉後，喚醒興偏多。
天地何簡易，六經何支離。安得楊子雲，尊酒共樓居。
吾讀稊稗篇，莊生如有悟。糟粕苟不存，吾道在何處。
果哉糟粕矣，煨燼莫疑秦。韋編三絕後，誰是醒經人。
醉經何可當，樓名浪標榜。癡迷復癡迷，前身疑象罔。
若將湖比鏡，湖光鏡不如。若比醉中人，脫身墮太虛。
誰開湖上島，新篁綠未齊。齊時應囑付，合有鳳來棲。
島上樓堪畫，湖山敞畫屏。不有樓居者，歷歷爲誰青。
蕭蕭蘆荻邊，載酒趁斜陽。醉來疑作夢，捩柁過瀟湘。
清夜聞鐘鼓，朝來薦雞黍。廟古不知年，滄浪問漁父。
一塢深復深，見花不見樹。人間可避秦，何必桃源路。
林公舊地館，橋畔草萋萋。百年歌舞地，閒在夕陽西。
春林翠欲流，繁芳發羅綺。前日是張家，今朝又姓李。
雨過江山麗，春深筍蕨肥。扶藜蒼蘚破，移榻亂雲飛。
穿破是君衣，死了是君妻。中原懷二子，吾友更何疑。
一朝忽在眼，喜極生悲酸。老淚如撒菽，淚盡氣亦闌。
事故不可料，柯爛棋局更。兩家骨肉內，往往隔死生。
英英君令弟，介烈夙所秉。就死得處所，我意復何恨。
吾女去二穉，何處吞聲哭。忠孝果何辜，神理諒未燭。
君能爲置後，此意不可忘。嶢嶢峙頭骨，正好玉其相。
自言勤教督，燈火與之對。淵明定不孤，門戶期汝大。
我爲饑寒困，坐遣恩義疏。君固不忘我，我愧當何如。
連宵接軟語，共說夢中夢。聚行時未多，歸驂忽已動。
別餞別尤苦，輾轉那得寐。後會倘可期，握手三致意。
卧吹月明裏，龍吟鼉打鼓。別是一家風，荻花擺頭舞笛。
披時響蕭騷，卧處堆偪仄。傲然烟雨中，安知有睢澤蓑。
輕圓兀其顛，不受暑雨厄。時將篷外挂，旋轉卷七澤笠。
裊裊不自持，何以制沈犗。聊懸一魴餌，鯨鱣未可狎竿。
彼已苦其密，此猶患其疏。歡呼試新網，一舉雙白魚網。
熒熒枯蚌中，急雪灑不滅。西風明日晴，雙花爲儂結燈。
呼風忙趁魚，一片如掌大。且等後船來，過船猶早在帆。
登登遠還合，聲從何處起。魚走潛深波，禍在深波裏榔。
即此是庾冰，醉棹舞波面。何似宮亭湖，爲我覓如願楫。
悠哉東湖水，不迎亦不隨。相對澹無談，可以樂我饑。
古人歌既醉，其中有五福。如何憔悴者，忍飲但餐菊。
有酒巾可漉，無酒榼自空。但懷停雲友，相望各西東。
九日把壽酒，時節無差池。我生秋已老，菊荒而崩籬。
扁舟過寂寞，十詩繼騷雅。定是王弘孫，猶記南山下。
淵明六十三，我已多數秋。未死亦偶然，神仙殊謬悠。
平生遇初度，何曾具盤筵。感君知我意，老淚更潸然。
人生百年內，榮華僅少選。何似鷄黍約，歲晚長相見。
憐彼武昌柳，摇落向江潭。虛名竟何益，北斗與箕南。
淵明詠三士，講學馬隊間。斯道幸不廣，石高媲廬山。
輪囷肖天巧，霑含雨意。惟應野老知，此是豐年瑞。
雲卧不禁冷，誤把岩扃觸。翻動若木枝，紅光被空曲。
落落金彈丸，飛鳥不敢下。盧橘不到吳，楊梅同過夏。
行行西崦西，暝色蒼然入。芸芸各歸根，我亦坐內息。
綠醅春灧灧，綠水烟渺渺。百年散誕內，空以愁自繞。
倚闌發長嘯，援筆記舊遊。想見同來者，俱非第二流。
桃源逃不徹，真境宛在目。要令千載下，知有古風俗。
泉脈十字過，石廉千里通。汲來聊煮茗，風味故應同。
青青南澗芹，雪消春已動。如聞修廢筧，岩半發流湩。
窮鱗無處避，網罟如雲密。悠然釣臺畔，袖手看落日。
神仙好狡獪，空飛萬里行。石橋小如許，鐵杖響彭鏗。
捫蘿上復上，未省所歷高。忽與歸鴻值，萬里一羽毛。
冷石眠夏天，冰室透毛骨。所以安樂窩，大暑苦不出。
澄然蓄清瀏，百尺往往深。不放寒漚發，可以觀我心。
此處若爲關，自來還自去。中有無心人，不妨相伴住。
都將千石危，化作一林雪。盡日無別香，五月何曾熱。
幽人讀書處，皎皎霜月爛。香影不可掇，高花在岩畔。
別來五百歲，於焉駐飆馭。吳市梅子真，解后亦神遇。
好著在眼前，世上少人覺。留此妙不傳，付與神仙著。
款款穿芳徑，雙雙度短牆。不知身是幻，抵死戀花香。
客慮千萬端，長吁愁不出。誰能事低首，揮杯送白日。
渺渺太湖水，湖中多鯉魚。故人時把釣，應有北來書。
十年今一見，話舊却成悲。共醉新豐酒，天涯又别離。
偶逢雙玉童，相引躡雲去。犬吠洞門開，三花最深處。
客子燈前酒，梅花雪後天。不須横玉笛，春意滿山川。
嫩色含輕雨，柔絲弄早春。昏鴉棲欲定，腸斷未歸人。
夜月懸銀燭，春江湛綠醅。美人歌古調，爛醉百花臺。
巨浸莽無極，聊爲萬頃看。世無黄叔度，君試倚闌干。
沉沉卧虹底，小閣貼平湖。魚戲幾堪掬，鷗馴欲就呼。
昔日松江上，潮翻定海來。而今舊橋水，不到半江回。
博洽傾當世，江東孔子儒。荒墟訪遺廟，老稚輒名呼。
荷笠扁舟上，持綸巨澤中。無勞問名字，便是此亭公。
飘蓬燕赵间，行李风霜下。芦管送边声，空林一驻马。
塞上黄须儿，饮马黑山涧。弯弧向朔云，莫射南飞雁。
海日上孤帆，山雲交雜樹。美人方曉眠，更在林深處。
野闊早霜明，林空涼吹動。一犬吠人來，松窻破秋夢。
弱翅凌晨動，繁聲向夕流。不知風露裏，還得幾何秋。
睥睨胡天近，登臨邊樹迷。漢兵不到處，寒鳥向誰啼。
霁色分诸垒，寒空下一雕。幕南白草尽，胡马亦何骄。
都门飞羽书，冰雪走胡骑。只见塞云愁，那知塞垣事。
天垂樓外雲，雪變城中樹。何處不春寒，鴉啼又飛去。
花竹可消愁，愁来独上楼。自古天涯客，谁禁老去秋。
天寒聞落木，葉葉是鄉愁。敲窻作風雨，不減去年秋。
未識貴池好，嘗聞弄水名。白鳥鑒中立，畫船天上行。
蟋蟀鸣玉阶，梧桐落金井。纨扇本生凉，错恨秋风冷。
片片歸林鳥，微微出寺鐘。僧門掩秋色，明月掛髙松。
月宇开天镜，高楼试晚妆。秋风吹桂树，双燕语雕梁。
侬来星始集，侬去月将夕。不是地上霜，无人见侬迹。
窗中采莲舟，落日菱歌起。坐见浣纱人，红颜照秋水。
家有秦台女，青云路不遥。但愁明月夜，天上唤吹箫。
丹灶几时开，妆成倚镜台。不须嗔窃药，本是月中来。
投宿西山雨，抗論由群居。冥冥白霧深，誰卧隆中廬。
山深萬木寂，一片古心枯。昨夜梅花月，相期道不孤。
寺門松未老，早有鶴來棲。一夜枕衾冷，半天風雨啼。
并马出春城，摇鞭一相语。杨柳遍西湖，应从何处去。
秋雨千峰散，寒云万里开。不知天际鴈，几日故园来。
宗伯舊爲丞，曲臺今作長。欽聞孔聖言，德理政刑上。
寰宇未嘗大，赤壁那獨小。都在吾目中，吾更在目表。
杖藜過橋西，高丘松色碧。一路登陟倦，暫憩松下石。
牽牛入谷口，雲迷不知處。放牛牛自行，隨牛行處去。
淺蓬深隱竹，竹影隨日側。睡醒日午來，覓影不可得。
沙際明月上，光彩如朝暾。良朋適不至，獨立無與論。
魚樂吾亦樂，其如網罟頻。淵深餌不取，百尺虛垂綸。
山色斜依寺，江流曲抱村。時有山僧出，殘陽獨掩門。
渡水西岸去，小洞僅容膝。仰視天上雲，片片洞口出。
寒日照流水，晚風吹古樹。遙聽暮鐘聲，依依度江去。
遙想柏樹下，結茅已成字。定有素心人，歲晚此相聚。
欲識天何處，虛空總是天。欲知天命理，只是自然然。
地坦容車馬，城空絕戍樓。幾家烟火在，風露冷松楸。
山寒日不光，舉目斷人腸。兒童莫問路，怕是小篔簹。
三人相對眠，眠中各自夢。覺起偶開門，老樹綠不動。
今人宗晚唐，琢句亦清好。碧海掣長鯨，君慕杜陵老。
忽忽春无力，梅花作雪飞。谁能万里外，闻笛不思归。
自是兴王地，均沾汤沐恩。如何诸父老，斜日闭荒村。
寝园三十里，嘉树郁苍苍。不有樵苏禁，谁知是帝乡。
忆自分茅日，王田半郢疆。龙飞已三世，犹说内家庄。
万户依南郭，倡家与酒家。东风吹不歇，愁杀竟陵花。
花浓白板桥，处处绮罗娇。玉树非新曲，遗风似六朝。
莫问前朝事，但看江上台。平明拾翠去，薄暮踏歌回。
莺花愁旅客，风雨逼清明。向晓担空笈，萧然出凤城。
风尘难自料，花鸟故相猜。问是山东客，何由万里来。
客中逢改岁，不解是何乡。时见悬门帖，春风动夜郎。
見歡乘夜來，繁霜裛衣透。歡不信儂思，儂顏爲誰瘦。
歡似漢月滿，儂似溝水流。懸光豈不照，影濁儂自羞。
與歡結同心，心近室復遠。思歡如金井，日夜轆轤轉。
別歡童穉年，沈憂頓顏槁。儂若見歡時，羅襦繫萱艸。
遥山白云外，古驿青林端。惆怅川鸟尽，苍然多暮寒。
青燈人語寂，池塘響蛙蛤。孤坐如老禪，門開風自闔。
地迥隔塵寰，石門雲閉關。幽人澹無事，白鶴相往還。
藹藹青衿子，來修謁廟儀。憐他眉宇秀，中有起家兒。
旱愛瀕河麥，晴憐喚雨鳩。春隨挑菜侶，月趁捕魚舟。
房駟落人間，入石露雙碧。月明聞夜嘶，驚落山頭石。
世界幾微塵，古今一昏曉。笑謝區中緣，獨立萬物表。
青山本無情，白雲自來往。身在浮雲中，仰看浮雲上。
大堝難為兄，小堝難為弟。百里見主峯，眾山皆迤邐。
白雲如幽人，出山本無期。朝來抱幽石，五峯成五芝。
道人西澗來，衣上南山雨。心知石堂烟，晴峯正堪數。
藹藹春雲滋，岩溜滴泉乳。獨留一泓碧，去作人間雨。
南北兩石門，上下一靈鷲。仰看蓮峯立，忽見天門透。
亂峯排鳥道，一水會龍門。禹力不到處，猶如滄海尊。
西山積翠氣，空外摩青天。飛笻不到處，獨鳥衝寒烟。
山前紅樹合，山頂白雲封。山中有蘭若，日暮聞疏鐘。
山月出未高，林深鳥猶夢。霜落人未知，寒添覺聲重。
絕澗初無路，通仙忽有橋。偶攜青竹杖，平步到雲霄。
山作屏風樣，其如空翠何。不遮秋塞盡，空障夕陽多。
鳥語山更靜，松聲風自寒。不嫌雲氣溼，來此憑欄干。
天不雨霜雪，朝曦與暮霞。江梅呈臘蕊，巖桂又冬花。
層巗值幽芳，孤根掩叢棘。何來獨齅人，不藉薰風力。
清兼天策發，勁與雲根盤。無錢堪跨鶴，有實可棲鸞。
锦席承君宴，青楼寄妾家。无因挽红袖，留恨与桃花。
再吐金枝焰，重开玉树花。非关耽夜饮，直是眷年华。
影缕交花艳，明珠减月辉。君能留顾盼，时得奉芳菲。
弥勒禅林雨，将军陇树烟。长安今罢笑，留恨向西天。
带雨红妆湿，迎风翠袖翻。欲知心不卷，迟暮独无言。
遇花思舞夜，睹柳忆颦时。可道钱江上，行云有梦知。
弄影俱宜水，飘香不辨风。霓裳承舞处，长在月明中。
香惯临风细，花偏映日生。若将人试拟，小玉定齐名。
幻出丹青手，今人一念差。如觀弟二月，猶見空中花。
法雨漬雲梢，點點甘露滴。舌本自清涼，西江不須吸。
風過即安閒，風來即招颭。青青自真如，塵色終不染。
尊者老不枯，魁然挺高節。求心已無心，斷臂猶立雪。
及門何許時，別舸發朝雨。白日吹江雲，江空啼杜宇。
寒香侵客夢，愛此玉蘭枝。蘭香描不得，客心醒自知。
珍翮丹砂耀，瑰颠赤玉辉。如能解羁绁，还并日乌飞。
過圓旁死魄，過缺哉生明。尚賴玉斧手，再修然後成。
旱魃將為虐，從龍便出山。人間三尺雨，命罷早知還。
晚有來蘇意，憂深望歲人。一犂雖美滿，猶恨不當春。
細看花是雨，將見麥宜秋。度臘無三白，梁園誰與游。
功名雙鬢雪，心事數重山。山下人家好，終朝爽氣閒。
滾滾勢長往，泠泠味自清。擬將修水記，何况有詩情。
不憂懸榻室，可柰汙人風。踏破青鞋底，猶疑是軟紅。
來莫怨春遲，去莫怨春忙。春不隨人老，誰教汝斷腸。
人間三伏暑，海內一薰風。獨詠微涼句，公權似不公。
廣廈千萬閒，吾廬弊獨寒。猶將折絃琴，欲和薰風彈。
冬之日何速，夏之日何遲。山中無厯日，遲速兩不知。
令乎日之夕，政乎日之朝。一尊待君子，風雨會良宵。
展盡舒長景，銷殘片段雲。區區負暄子，炙背不忘君。
朝見白雲縱，暮見白雲橫。不作及時雨，何為點太清。
惜花不論命，看花須努力。能得幾時好，狂風妒春國。
碧因圓更展，紅向老猶妝。鏡裏風流在，人言似六郎。
色笑秋光淡，香嫌酒力慳。東籬在何處，客裏見南山。
未報江南信，先開雪裏村。要看花上月，立馬待黃昏。
鬱鬱愁無地，青青獨有心。疑從大夫後，傾葢到如今。
瀟灑能醫俗，檀欒看上番。我寧負此腹，忍使籜龍冤。
日沒露易溼，日出露易晞。人生大都幾，王孫胡不歸。
社後來何暮，梁閒話頗多。巢泥愁未穩，無面見淘河。
俄見天邊字，徒銷客裏魂。一書言不盡，為我敘寒溫。
江靜煙籠雪，天晴水浴衣。漁歌驚不起，物外兩忘機。
去家丁令威，化身徐佐卿。不戀乘軒寵，九臯堪一鳴。
弄晴沾落絮，帶雨護園花。有課常輸蜜，無春不到衙。
元從生處樂，肯向死前休。花底人閒世，如何不夢周。
汝殼將自遮，汝腸還自刳。可憐一底板，雖智不如愚。
華亭載月舡，長安遮日手。一網腥城市，吾於爾何有。
食必視本草，貴在精物理。蔡侯何鹵莽，幾為勤學死。
秦坑秦即孤，魯戲魯尋削。伊誰蹈前軌，可謂束高閣。
貌與松俱瘦，心將絮共沾。一菴空寂地，香火讀楞嚴。
自知身是患，常謂道無名。欲作閑中友，隨緣論養生。
千載遼東鶴，雙飛葉縣鳬。應憐塵世裏，無地著臞儒。
見桃渾不悟，對柏未嘗參。虎嘯龍吟子，風雷振一龕。
愈風陳有檄，止瘧杜能詩。雖然醫者意，何意亦何醫。
棄置復棄置，其然豈其然。百錢聊為我，更看小行年。
一聲歌欸乃，萬頃國煙波。鰲蟹中間醉，蓑衣拜浪婆。
雲外山將遍，人閒日易斜。不知棊換世，柯爛未還家。
渺渺亡羊路，悠悠化鶴身。人閒同逆旅，誰主復誰賓。
賣劍田園計，溫家種樹書。新年無罪歲，事事有乘除。
蓑底因緣曲，腰閒觳觫鞭。月明歸去晚，想見葛洪川。
手撚金僕姑，身出矍相圃。不穿百步楊，志在猖狂虜。
終日無獲禽，古人獵在德。非德為禽荒，獵食吾不食。
裁作牛腰束，愁於飯顆山。近覺故步窘，十債九不還。
入室五千卷，插架三萬軸。何似曬書人，坦此便便腹。
不見中書君，不聞老成人。為君作佳傳，繼者皆尖新。
松閒老潘谷，何處得玄圭。速置薔薇露，詩仙醉欲題。
慇懃翰林主，揮埽驚風雨。滴滴是玄珠，點破先生楮。
端溪溫潤石，價重百車渠。一滴玄潭水，蠅頭萬卷書。
有意皆堪譜，無言總是詩。潭潭居相府，此譽不妨馳。
陰壑鳴松籟，空巖響石泉。此聲並此意，誰得寄徽絃。
縱橫連井地，明暗列星圖。兩角觸蠻戰，一家瓜葛無。
帶牛移漢俗，匣刃出酆城。安得治復古，器農不器兵。
小炷博山鼎，半殘心字灰。游蜂何處客，應為百花來。
人多愁水厄，若箇有詩情。靈草還知我，平生事不平。
絳帳風流遠，青襟禮貌驕。定須防射羿，何必問嘲韶。
邑化絃歌地，鄰漸俎豆風。二三言志子，六七詠歸童。
雖有乘桴意，能忘出晝情。一官百僚底，是亦道之行。
狼籍胡椒斛，破散堆錢屋。不見貪者愚，求榮是求辱。
鴟得腐鼠嚇，犬笑狡兔死。唾手功名塲，不知憂患始。
書生祿有籍，造物費亦省。顏回一簞食，不得盡晚景。
孔負二宜去，嵇知七不堪。青山休老地，佳處是終南。
樂在知幾早，憂因見道遲。遙憐鮑莊子，人笑不如葵。
膏以明自煎，薰以香自薪。善哉柳侯意，一字辱溪神。
灰如戀闕心，雪似窮經首。問年今幾何，看飲屠酥酒。
尊年鄉飲禮，擊壤太平歌。甲子君休問，光陰得最多。
求為天下士，所望不亦厚。得少失有餘，何况在身後。
偶因勢貴賤，乃見朋得喪。歲寒山陰雪，獨有戴可訪。
黃卷平生志，青山見在緣。百年令已半，只合鬬樽前。
相對鏡中真，相隨月下人。我今未忘我，身外還見身。
水笑杯猶渡，山驚錫尚飛。垂垂瓶鉢老，何處未來歸。
俗尚家靈運，誰堪社遠公。空山雲不出，愁殺渡溪風。
一軒容膝安，半世行腳債。龐家老居士，舉似無生話。
一室散天花，一榻颺茶煙。家風嗣阿誰，殘月曉風禪。
和氣須懽伯，開顏只孔方。世情如苦海，件件可鬨堂。
冥搜腸亦苦，隻字得之難。作者有六義，惜哉坐一寒。
愛此真珠滴，能於大道通。與君同舉白，憐我獨潮紅。
暫出陶陶境，那禁種種愁。舉觴邀明月，卻帶醉鄉侯。
竹葉杯中醁，金釵坐上春。淺斟低唱境，猶道是麄人。
野鶴聞琴態，孤鸞對鏡妍。為君小垂手，無地可回旋。
客隨陶令遣，齋甚太常嚴。儻或非黃嬭，那知此黑甜。
物外日月忙，人閒憂患長。休談夢中夢，萬古一黃粱。
大音聲自希，賞音人亦寡。寧可逆汝耳，不可廢作者。
成瑨風生坐，孫登月滿臺。東皋今寂寞，元亮早歸來。
王公輕以道，富貴驕以志。我見高尚人，葢有高尚事。
太傅懸車里，仙家避世壺。老妻為紙局，坐隱是功夫。
交有書堪絕，師何記可嘲。不僧亦不俗，似癡還似高。
萬事就庾談，一心對芝宇。不思炊作麋，但見風生麈。
子春恐事敗，佟之坐水淫。二者過不及，何如我洗心。
世路雖多梗，吾生豈繫匏。西風倦飛翼，樂在一枝巢。
更盡一杯酒，出門行路難。送君過南浦，忍淚凭欄干。
解使回腸斷，能催兩鬢秋。天涯未歸客，容易上眉頭。
氣留臍可煖，唾使面自乾。無怨亦無惡，此腹如此寬。
蠶月始條桑，悤悤婦姑忙。天寒授衣節，婦姑無完裳。
泛槎驚誤客，折齒笑狂鄰。不作回文字，愁嫌愁殺人。
斷木纔脫粟，溼薪空爆竹。朝餐動及午，柰此雷鳴腹。
旅食寄天涯，愁如桂玉何。莫忘生處樂，聽取扊扅歌。
對影無情石，關心寄遠衣。天涯鎮長客，鴈後不懷歸。
森森戈戟心，盡在皮裏著。傍有爛柯人，點破都是錯。
一坑科斗灰，難破祖龍惑。三兩挾策人，今誰席肯側。
手與心相應，妙處在咫尺。筆尖多少鋒，揮埽天地窄。
霜凋青草枯，玉貌委泥途。妾淚空盈掬，君恩只按圖。
古來賢哲人，餓死填空谷。清杯幸不空，且醉籬邊菊。
風雨山城暮，黃花自滿叢。幽懷若為寫，正要玉西東。
愛酒陶元亮，持杯對菊枝。醉時催客去，猶復有藩籬。
飢餐秋菊英，采采不盈把。日落四山昏，獨坐衡門下。
明月無長好，晴空有晦時。君家那與我，頭白似新知。
眼中皆道境，牆內是君家。樂處元無盡，吾生任有涯。
衆流江漸闊，百怪石如生。錯聽人聲閙，空岩答槳鳴。
賣食鮮雖少，開酤賤却醇。不知天地裏，何處享全珍。
停桡暗相语，妾在长干住。郎亦秣陵人，便可同舟去。
秋雁集复飞，寒潮明更灭。日暮风起时，芦子花如雪。
一水隨人意，蔬畦復芋溝。風波河洛近，莫放出山流。
韭早春先綠，菘肥秋未黃。殷勤繞畦水，終日為君忙。
地僻境逾靜，林疎秋已分。清溪一片月，修竹四山雲。
石潤雲先動，橋平水漸過。野陰添晚重，山意向秋多。
漲落沙痕出，堤摧岸口斜。斷橋堆聚沫，高樹閣浮槎。
四天圍一地，濁少判清多。人氣翻相敵，無如俗物何。
山海吾鄉備，移供不厭餐。恰如行建劍，幽景享多般。
殿前輪直罷，偷去賭金釵。怕見黃昏月，殷勤上玉階。
翠翹珠掘背，小殿夜藏鈎。驀地羊車至，低頭笑不休。
內府頒金帛，教酬賀節盤。兩宮新有旨，先與問孤寒。
人間多棗栗，不到九重天。長被黃衫吏，花攤月賜錢。
仁壽生辰節，君王進玉卮。壽棚兼壽表，留待北還時。
邊奏行臺急，東華夜啟封。內人催步輦，不候景陽鐘。
畫燭雙雙引，珠簾一一開。輦前齊下拜，歡飲辟寒杯。
聖躬香閣內，只道下朝遲。扶仗嬌無力，紅綃貼玉肌。
今日天顏喜，東朝內宴開。外邊農事動，詔遣教坊回。
駕前雙白鶴，日日候朝回。自送鑾輿去，經今更不來。
陡覺文書靜，相將立夕陽。傷心寧福位，無復夜熏香。
二后睢陽去，潛身泣到明。卻回誰敢問，校似有心情。
為道圍城久，妝奩閫犒軍。入春渾斷絕，飢苦不堪聞。
監國推梁邸，初頭靜不知。但疑牆外笑，人有看宮時。
別殿弓刀響，倉皇接鄭王。尚愁宮正怒，含淚強添妝。
一向傳宣喚，誰知不復還。來時舊鍼綫，記得在窗間。
北去遷沙漠，誠心畏從行。不如當日死，頭白若為生。
茂陵骨已朽，萬歲恐虛傳。莫上中峰頂，秦城隔暮煙。
方若植嵬冠，森若削寒玉。明月夜中遊，誰家借黃鵠。
頑石本在世，啟母人亦知。可憐宋太后，死罵寧馨兒。
路傍雙闕老，蔓草入荒祠。時見山家女，燒香乞繭絲。
避名名自在，身瘠道還腴。未到千年後，空巖已姓盧。
壯哉昌黎筆，談笑排佛禍。不言動鬼神，翻疑觸雷火。
幾時落東溪，曲折臥天漢。語似登山人，可飲不可盥。
一片開元石，愈知天地中。今宵北窗夢，或可見周公。
土階墮渺茫，多少曹與馬。底事住青山，近代無讓者。
邂逅洗耳翁，去飲上流水。此日儻相逢，黃犢應渴死。
大士傳心要，諸方叩道玄。至今卓錫地，瑩徹有遺泉。
既知田間樂，焉知田間苦。惟是唐虞朝，所以有巢父。
竹萌終抱節，葉落始歸根。慘慘秋無際，依依石不言。
春風的皪微，凝笑補之肥。大似廉仲宣，雅疑陳去非。
孤竹皆殷墨，兩龔真楚清。試憑蘭與蕙，難弟復難兄。
似汝論三易，何人閲五車。白頭長作侶，黄石即爲家。
關征足自潤，人謂惡能廉。吾獨知彥脩，一葉亦不霑。
莆城如斗大，征額鉅萬積。逭責猶未能，餘潤安可得。
市廛有寬征，僚吏無間言。弊例亦麾却，益知彥脩賢。
課餘自哦詩，詩罷還教子。時時視橐餘，質鬻市薪米。
世無半山叟，嘆息屏間詩。曾參尚投杼，知己何敢期。
古來抱關人，玩世可無悶。內省既不愆，得仁又何怨。
正直男子身，自有神與謀。世治天理現，何必事禱求。
彥脩但自脩，逆境堪進德。知我自有天，純固在學力。
世事良可見，浩蕩書生心。先民亦會計，儒道終當行。
四壁人聲絕，榻下蚊煙滅。可憐翠微翁，一夜敲打拍。
桂林多洞府，疑是館群仙。四野皆平地，千峰直上天。
獨上峰顛塔，秋清曙色開。憑闌望東北，潮向海門來。
大布僧伽衲，流傳六百年。攜來香滿袖，猶是御鑪煙。
鐵鉢溪頭洗，冰花六月寒。山僧偶彈舌，引得老龍蟠。
錫杖虛空落，靈泉發地中。忽看流菜葉，始信石橋通。
甃石瀦山溜，蜿蜒竹色青。風來倏涼冷，雨氣隔林腥。
一笏清涼地，森森萬玉齊。月明時倚杖，閒看鳳來棲。
石磴藤花落，山窗嵐氣浮。晚來高樹暝，一榻似新秋。
一因摇落后，怅望秋天空。向晚寻归径，村村夕照中。
朝向湖上去，暮从湖上归。渔家自成市，晒网及斜晖。
未審初三月，嫦娥怨阿誰。嬾開十分鏡，祇畫一邊眉。
隱之千載後，共喜遠孫來。為酌廉泉水，殷勤寄鳳臺。
江漢月中白，氷霜天上寒。扁舟夜深夢，猶自上長安。
風清宴瑶池，正擁萬姬醉。忽有青衫人，穿仗獻封事。
楚甸無層冰，霢霂土膏溼。更憐三角湖，澄徹瑩寒碧。
蹛林聞野祭，漢室議門誅。辛苦樓蘭將，淒涼太史書。
蒲生亦有筍，菰生亦有米。可憐芙蓉花，照影秋塘裏。
借錢買鹽茶，倩人蒔早秧。日望秋田熟，仍防野鴨傷。
小艇如鳧鷖，湘東柴杉木。載家復捕魚，夜夜繫江竹。
渡江問魚價，人來索酒錢。婦姑亦不惡，便煮縮項鯿。
橫側數峰碧，逶迤一徑開。無人相就宿，時有白雲來。
榮貴如風花，安得長美好。馮唐不解事，卻恨髮白早。
涼露老荷葉，蓮房亦已空。可憐紅蓼花，搖搖受西風。
残月宝刀白，微霜陇树黄。笛中闻折柳，那得不思乡。
長生底須學，神芝何處采不見洗藥人，清波湛然在。
丹井只三尺，四時無虧盈。餘波飲可仙，我亦願乞靈。
天孫織玉簾，懸之千仞石。垂垂不復收，滴滴空山碧。
誰謂山中險，長廊亦晏然。花開春雨足，月落山人眠。
峻嶺接仙臺，仙人獨往來。簫聲吹自落，鶴翅拂雲開。
高臺去天咫，有仙從此昇。遺迹尚可攀，山雲白層層。
老竹空巖裏，懸厓飛水前。欲識逍遙境，試讀逍遙篇。
龍神蟠泥沙，宅此巖之阻。遊人勿輕觸，歷歷聽秋雨。
泉清孤月現，夜久空山寒。不用取烹茗，自然滌塵煩。
修竹夾清池，一亭山之西。長生人已去，誰能汩其泥。
道人出白雲，空巖為誰碧。獨往誰得知時有鶴一隻。
谷口陰風來，山頭暮雲舉。但見飛電光，山人賀春雨。
何年南極星，墮地化為石。至今明月夜，清輝倚天碧。
飛泉何許來，明月此夜滿。登高立秋風，妙趣無人款。
一足不能行，神仙寧此留。祇以形之似，高蹤何處求。
道散亦已久，世變如浮雲。石壁有太古，為問空同君。
清風貯深洞，四時長氤氳。飄然無遽發，散我山中雲。
仙人立危峰，欲作凌雲舉。飄然閱浮世，獨立寂無語。
仙人讀書處，樵子聞時聲。猶勝爛柯者，只看棋一枰。
孤鳳棲山中，白雲護清境。朝陽早飛來，月落空巖冷。
蛟涎漬頑石，磴道何崎嶇。深潭湛古色，興雲只須臾。
地非七里灘，名乃千古同。神仙聊戲劇，何有一絲風。
山川萬古祕，雲雨一潭幽。何日臥龍起，碧潭空自秋。
三山豈仙居，百世真道學。荒臺明月秋，懷哉彼先覺。
奇石不為峰，何用作五面。獨立賞春暉，水流花片片。
抽矢射白額，歸洞讀舊書。小隱不可見，後來誰卜居。
青天何蕩蕩，此中纔一綫。大道本來明，慎勿安所見。
清溪照眉髮，櫂舉揚清波。何當結茅屋，時與神仙過。
寒月下疏桐，清霜醉晚楓。客心元自冷，不是爲秋風。
孤舟小泊初，远寺疏钟起。茅屋两三家，悬灯深树里。
宫殿连云起，城楼入汉低。寒鸦如望幸，朝夕自悲啼。
烟波杳何之，汀洲郁寒翠。一江春水生，是妾相思泪。
晓起西园望，空阶散落红。自嗟根蒂浅，不敢怨东风。
辟穀非其道，談空去自然。何如勳業地，無愧是神仙。
曉色春風裏，維舟一小亭。看山渾不倦，待得雪峰青。
勝事荒湮久，高城觀閣宜。均勞青瑣客，餘事海山詩。
舊時饒措大，今日壁頭陀。爲問安心法，禪儒較幾何。
示我超然句，能令滯念開。盍移瑞巖剎，爲我入城來。
黃昏雨氣濃，喜色滿南畝。誰知一夜風，吹放門前柳。
獨立偶懷古，臨風還自傷。一聲樵唱起，回首暮山蒼。
削樹題詩句，畫沙知酒籌。他年成故事，蕭散更風流。
村墅薄生理，門靜如招提。柿葉大如扇，滿地無人題。
竹架已藏扇，陶瓶時煮茶。疏疏十日雨，開盡黃葵花。
靜意便野性，新涼足高寢。山屋夜雨來，攲枕談歲稔。
呼童清曉起，掃卻門外雪。日出消作泥，惟恐涴幽潔。
風急低卷帆，潮來直扶柁。我舟如我心，鷗鳥亦忘我。
動心趨蹶間，治氣憐不早。緩步勿貪高，登山良有道。
東風吹紙鳶，眾目看不眩。出處亦兒嬉，善收存一綫。
文雞照水影，五彩何繽紛。鳳凰靈且瑞，在德不在文。
開船收雨色，新水達春江。鸂元無侶，雎鳩自一雙。
青天歸雁喜，密樹坐鶯深。落日春愁裏，懷人浩蕩心。
城門踏青草，城下楊花度。荒壠無耕人，三月輸官賦。
近江喬木裏，彊半棣華栽。葉覆青青蔓，相沿別樹開。
江水五百里，上有蘭與芷。采之遺所思，含情似江水。
盈盈藕上花，采采墮清淚。願將心中絲，繫君雙玉佩。
采閣閉朝寒，妝成擬問安。忽聞春雪下，喚婢卷簾看。
粲粲梅花樹，盈盈似玉人。甘心對冰雪，不愛艷陽春。
小小春羅扇，團團秋月生。蟠桃花樹裏，繡得董雙成。
自拂雙眉黛，何曾慣得愁。若教如翠柳，便恐不禁秋。
天上白榆树，千秋紫塞阴。隔林观猎骑，时有射雕心。
劍脊秋逾勁，鞭根老更繁。何堪拜吾竹，尚可友溪蓀。
昔在嵩髙日，仙人不可招。獨行南澗底，采得虎鬚苗。
恠石玲瓏白，方盆瑪瑙紅。倭僧到中國，何處挹清風。
澗松如老友，歳晚可同襟。獨立風塵表，悠悠千古心。
落日五湖上，獨行逢故人。有家如隔世，無物可通神。
我有太古竹，青天騎作龍。明當渡江去，歸聴廣陵鐘。
滄浪波濤濶，崑崙世界多。吾無縮地法，誰有步天歌。
酒量尚一斗，髩絲餘幾莖。辛夷開欲罷，何日問歸程。
昨夜馬頭雹，滿天羊角風。吹燈不敢寐，愁坐欲書空。
吾亦憐吾竹，孤清人未知。向來多俗病，全得此君醫。
古梅如古士，歳晚託同襟。不作玉堂夢，山林深更深。
送君曾水上，临水即相思。不似钱塘水，潮来有信期。
江上与君别，日来江上看。知随江水去，犹自立江干。
良機間不作，成事毎相因。善處囊中頴，知非碌碌人。
秋風吹客帆，江上遙相送。明月更多情，來照離人夢。
蓴鱸秋正好，江海未歸人。若遇嚴陵瀨，無煩魚鳥嗔。
長條不可攀，落葉知何處。不似暮春時，漫天作飛絮。
未别何人惜，别去令人憶。古來離别間，有淚多横臆。
郢人運風斤，妙去心自得。君才出輪扁，斵削無留迹。
英英露下蘭，香與凡薰别。埋沒蕭艾中，珮冷無人結。
平生餘耳輩，昔日魯朱家。同難不同樂，悲歌日易斜。
浮雲歸岫日，流水下山時。出處豈無意，世人難得知。
區區乗傳客，得似賈胡留。我亦黄埃底，空慙鱸鱠秋。
一燈明古屋，四壁亂蛩聲。千里關河夢，五更風雨情。
翩翩沙際鳥，衝雨去何之。羡殺前汀鷺，翛然立水涯。
馬齕枯萁曉，夢回山月殘。一韉秋色裏，偏覺毳袍寒。
路轉村逾僻，江平岸欲無。片帆明夕照，天遣畫成圖。
古驛經過少，空庭鳥雀多。我來正搖落，奈此嵗年何。
西風波浩渺，我欲訪三髙。安得翼鴻順，歸舟捷似舠。
江花隨意碧，照水可憐生。不見採蓮女，暎粧羞月明。
丈夫四方志，不識别離愁。風裏挂帆去，寕辭雲路修。
妾心如鏡背，蒼翠磨不滅。君心似鏡心，妍醜隨人設。
誰道林鶯老，金衣薄更新。春來復春去，老卻聽鶯人。
柳絲繰十丈，蘸水綠條鮮。何事江邊客，相過不繫船。
怕病偏生病，伤春更送春。燕莺休告诉，我亦有情人。
實際即爲誠，中庸說著形。曉來雷雨過，七十二峰青。
山花雨後紅，野草風前綠。浩歌歸去來，不辱在知足。
烟起树亦暝，水生江岸窄。夜来别故人，风雨最萧瑟。
冥冥雨不绝，呖呖啼征鸿。寒江烟雾里，小艇一渔翁。
勝日遊郊外，嵐光入眼新。桃花開萬樹，又是一年人。
山馆雨初歇，村园菜正肥。摘花引寒蝶，冉冉过篱飞。
野筍衝泉出，山花避石開。余方有公事，不爲等閑來。
一丈荒墳上，悠悠落日斜。子孫來祭後，守墓掃松花。
樂使金花鼓，蠻衣紫錦鞍。蕃官船過界，驛吏報平安。
騏驥方騰踏，蚊虻敢撲緣。明年小期集，請看十廬鞭。
江南江北來，昨夜同枝宿。平明一聲起，回顧已極目。
十八事舅姑，機杼任蓬首。照面不照心，照心妾不醜。
羽扇臨玄圃，霓裳上醮壇。九枝松葉冷，千葉杏花殘。
幾樹棗如瓜，千年桃始華。渠通滄海水，門倚赤城霞。
揀地循環種，名花取次開。蔵春何待塢，按律且啣盃。
天香生玉樹，雲影動琅玕。對酒驚春事，開門識嵗寒。
琴罷月生渚，鶴歸松滿坡。葺亭無尸牖，應是白雲多。
書從北闕上，文自北山移。樵牧俱生怨，耕鋤已過時。
秀出千黛螺，飛来半空雪。天光净渟渟，秋聲来淅淅。
山光分逺近，雲氣異朝晡。過客俱能賦，開軒即是圖。
空山暑气少，临水夏云多。照影人将老，愁心在夕波。
汲黯匡君意，颜延出守情。凭高无处语，寒日下孤城。
长路天俱远，高山日易昏。强余疲马意，垂首恋君恩。
小齋標新名，清風自成響。世累已破除，陽來道方長。
试走夷门道，徘徊念此身。抱关空有客，虚左竟何人。
輕陰護緑苔，清風翻紫籜。未參玉版師，先放揚州鶴。
挺挺霜中節，亭亭月下陰。識得虚中理，何事可容心。
我以墨為戯，翻因墨作奴。當年若鹵莽，何處役潛夫。
落落不對俗，娟娟凈無塵。緬懷湘渭中，嵗寒時相親。
衆木摇落時，此君特蒼然。節直心愈空，抱獨全其天。
緬惟瀟湘江，千里遥相憶。何當守一枝，與子期深宻。
姢娟春前花，嫋嫋風前栁。獨有此君子，可為嵗寒友。
葉葉舞清風，梢梢漙白雨。此懐誰共賞，山中有巢許。
日日對此君，攀挹非細故。為問轅下駒，何如轍中鮒。
風來無限思，雨過有餘凉。睠彼君子心，漪漪在沅湘。
亭亭月下陰，挺挺霜中節。寂寂空山深，不改四時葉。
野色入高秋，寒影逝湘水。日午思晚涼，清風為誰起。
竹窗思闃寂，銅博香委曲。胸中無用書，寫作湘之綠。
逕深茅屋陋，樹倚夕陽斜。行遍青山路，何丘不可家。
抱節元無心，凌雲如有意。置之空山巾，凜此君子志。
忽見不是畫，近聽疑有聲。落落不對俗，涓涓長自清。
湘妃祠下竹，葉葉著秋聲。鸞鳳清宵下，吹簫坐月明。
短梢塵不染，密葉影低垂。忽起推篷看，瀟湘過雨時。
碧篠挺奇節，空霏散冷露。十年青山游，得此幽貞趣。
片片落花心，悠悠飛絮意。清風明月中，此風不可企。
日日行青山，無竹不可留。可憐春風中，桃李多春愁。
征衣須早寄，遥憶藁砧寒。莫訝啼痕少，相思淚已乾。
真火本無候，時人休强猜。要知端的意，無去亦無來。
沐浴無他術，休尋卯酉中。困眠饑喫飯，無日不春風。
若問抽添法，縱擒怕覺遲。調停無損益，方始證無爲。
恬淡無思慮，虛無任自然。胎圓神自化，我命不由天。
暮餐城南粥，朝踏城東塵。道人心似水，去住本無因。
雅潔玉簮花，清芬莫與比。不得向陽栽，植根北窓底。
自酹黄花酒，心酸苦淚零。常時愛鳴鴈，從此不堪聽。
牆竹生夏陰，風荷留宿露。解衣一盤礴，此豈不足付。
十月風霜動，籬邊菊始黄。從來司曆過，失不閏重陽。
飛鷺落鳬渚，山花燦如繡。愛閑人不來，柴門掩春晝。
綵勝宜春字，流霞曼壽觴。塗歌并里詠，地久對天長。
化國春偏好，慈闈日自長。仙韶喧法曲，齊勸萬年觴。
銅史供新曆，壺天報早春。桃花開閬苑，柳色動瑶津。
把酒莫辭霎，休教尊酒空。光陰不復得，流水只流東。
酒興唯詩賴，詩懐實酒因。髙吟到佳處，滿酌岸清巾。
滿酌莫宜側，髙歌不論聲。醉時狂起舞，何必待鷄鳴。
酒盡興不盡，心竒詩亦竒。更沽一斗酒，須到百篇詩。
飲酒莫妨事，吟詩休費心。酒從閒裏飲，詩向興來吟。
溥博仁由性，誠明德乃真。豈能名蕩蕩，聊與萬方春。
瑞雪收殘臘，和風報早春。祝堯千萬壽，常與歲俱新。
去年春日盛，七十慶儀新。今歲從頭數，重過一萬春。
翠箔玉蟾窺，天街仙籟絕。抱恨坐夜長，銀釭半明滅。
问我家何在，山深多白云。岩前泉溜下，对语不相闻。
渺渺涵秋色，澄澄生曉烟。四山潦初歇，寒玉一溪完。
山月流素暉，小窗絕囂響。四壁寂無聲，合座生靈爽。
落木舊山寺，霜清葉掃風。已無雞犬聲，虛殿鳴秋蛩。
玉燭重開歲，璿杓復建寅。誰知康壽殿，四序只長春。
儉德聞中外，徽音繼葛覃。化行人自勸，何待講親蠶。
新曆清臺正，寬書薄海同。斯民如草木，一一被和風。
日向皇都永，冰從泰液融。八荒開壽域，萬國轉春風。
客勞田頭餉，渠憐馬上郎。作勞并罄控，未用別閒忙。
入山服黄連，還鄉騎青牛。借得五嶽圖，去三千秋。
矦光與徳耀，布衣心耿耿。長夜五噫歌，誰念空山冷。
難與助為理，聊復共偃臥。文叔迫我甚，客星犯帝座。
老瞞實雄猜，乃忌仙者徒。鱸魚既可鱠，蜀薑不可無。
貴誠不如賤，富誠不如貧。自無子平易，孰悟損益因。
贈行青竹杖，壺中有餘地。如何一升酒，盡日登樓醉。
破甑乆生塵，短衣不掩骭。還渠一斛麥，所拾已雜半。
臥龍拜牀下，劉表安能屈。照見採藥蹤，猶遺鹿門月。
欲追薊先生，白雲迷其方。驢鞭不可執，壽與銅狄長。
吹笙古仙人，政要玉棺埋。借問雙飛鳬，何時離縣齋。
公是伯休那，賣藥價不二。却問奪牛翁，徵君當過未。
養壽慕松喬，潔已配箕潁。穴居七十年，娶妻終不肻。
逃名名我隨，避名名我追。去去南北山，與世從此辭。
九疑得道女，受事易遷家。詩贈金條脫，人逢蕚綠華。
日芒界金色，虹梁飲鳳阿。直把天孫袂，烏鵲詎填河。
靜夜颯靈風，神君語帳中。至今雙白鵠，時下五雲峰。
華林清散景，丹水碧凝脂。落葉秋無數，玄都嬾寄詩。
李基遺故鼎，趙嘯絶風雲。悠悠千載下，更復屬夫君。
玄窗太霞氣，赤書洞古文。借問軒中主，莫是紫陽君。
真火本無候，真人自出現。問埽刼灰餘，幾見紅蓮變。
露壇栖妙蔭，仙籟降靈芬。何時三易帔，重拂兩梢雲。
瑞儀温比玉，寶帔曲流光。稽首大司命，料理住金鄉。
子有鸞鶴想，甘同麋鹿遊。懸榻應待我，分我半玄洲。
林君已仙去，紫軒名尚存。丹光時或現，鼎藥夜常温。
西風吹木葉，庭戶乍涼時。夜有愁人嘆，寒先病骨知。
夢筆異文通，詩篇總自工。長哦三伏裏，句句是清風。
塵斷征車杳，雲低毳帳深。古今那有此，天地亦何心。
喧笑攀花会，悲歌怅别期。明年赏花处，只恐动春思。
袅雾香魂暗，凌波素质娇。可怜流雪影，半逐杏烟消。
君能多益辦，我鼓再而衰。安得催詩雨，心摇畢月離。
扁舟下彭蠡，望見大君山。只道支機石，移來天漢灣。
歌按霓裳曲，分行舞廣庭。天壇看星斗，散亂若浮萍。
海門棹馭出，鯨吼浪花飛。孔翠排旍蓋，雲昏黃鶴磯。
龍子丹砂鬣，金芒耀水盆。真人忽騎去，霹靂破天根。
夜過洞庭曲，青山玉作堆。仙人吹鐵笛，白鶴自飛來。
雨過積金頂，芙蓉萬朶青。神魚不飛去，風伏翠濤腥。
憶坐松根石，相看說大還。崑崙雲一朶，喚作九華山。
仙花雲萬疊，浩劫與春開。卻笑珊瑚樹，焦枯作死灰。
海上三神嶠，嘗看羽蓋飄。玉虹三百尺，噓氣結成橋。
侍郎情所寄，九醖屈楊枝。釀熟仍親酌，方成一段奇。
素月开歌扇，红渠艳舞衣。隔江闻笑语，隐隐棹歌归。
棹发千花动，风传一水香。傍人持并蒂，含笑打鸳鸯。
沼月并舟还，荷花隘江水。笑擘菡萏开，小小新莲子。
堤上行人歌，堤水自秋色。如何甘棠思，不保五畝宅。
寂寞東山月，迢遞新城道。舉頭望西州，傷心劇秋草。
秋風滿荒原，秋月亦皓皓。不見放螢人，惟見化螢草。
遠水生微涼，丹楓吹四野。秋色滿晴川，攬之不盈把。
江寒夜氣肅，帆開江月上。冷然白玉琴，中情寄幽曠。
斷鴻嘶極浦，遠笛破寒煙。獨夜三江客，歸帆八月天。
夜寂秋偏爽，潮平月漸低。慣傍水禽宿，怕聽水禽啼。
涓涓江上月，歷歷江上樹。脈脈江上人，欲語不知處。
月色寒浸水，蘆花雪照江。王孫遊未倦，鴻影故雙雙。
疏林寒有葉，野水浄無風。潮聲孤枕到，秋色一江空。
遊子驚西風，霜意薄林樾。所嗟故山蛩，不負故山月。
浦口燈明滅，帆前山遠近。唯聞欸乃聲，去覓秦時隱。
江光媚涼夜，秋色送歸人。綵筆邀明月，相思問洛神。
聞君羅有雀，知我食無魚。且看頭上點，不用腹中書。
天遠峯嵐浄，秋高樹色濃。扶藜隨獨鶴，散步任西東。
蒼翠滿石壁，閒來秋興濃。山居有詩料，多在夕陽東。
墻角有新枝，羣芳未競時。倩誰三弄笛，爲譜隴頭詩。
月落影尚橫，空林曉夢清。何來啼翡翠，夢覺不勝情。
蕊破寒微卻，東皇自斟酌。請向月中開，莫向月中落。
縞衣攜素月，香玉供采掇。可是姑射人，來散羅浮雪。
暗香非鼻觀，疏影豈近玩。醉齅立如癡，一詞不能贊。
索笑簷常繞，永夜林初曉。冷艷排冬溫，餘香殊未了。
知君林下風，多在雪霜中。笑他何水部，卻向廣陵東。
桃李是輿臺，清芬獨有梅。孤山千古意，今日爲君開。
令節仍豐歲，宮闈樂事全。千祥并萬壽，善頌入薰絃。
霧縠含風細，雲綃疊雪香。雖膺天下養，猶服澣衣裳。
采蓮復采蓮，水深不得歸。兒飢須母哺，當令阿誰飴
命縷五絲長，菖醪九節香。堯年方有永，文母共無疆。
艾葉雙人巧，菖花九節榮。玉皇膺曼壽，金母共長生。
此日天中節，它年赤伏符。只因昭火德，不爲記荆吳。
今月三長正，昌辰五日端。艾髯張綉戶，菰黍簇金盤。
惊喜君王至，西华夜启扉。后车三十乘，载得美人归。
午節由來重，今符火德昌。炎圖常有赫，聖壽共無疆。
收犬海子北，放鹰海子南。驰辇且归去，今朝猎未酣。
迎佛何年至，驼经事恐虚。行宫方听法，休上退之书。
上马入皇城，嫖姚典禁兵。犹言恩宠薄，下马坐团营。
剪舌雙鴝鵒，朝來學語新。祝堯千萬壽，歲歲樂端辰。
寶典推重五，歡聲沸六宮。等閒調玉瑟，聊助舜琴風。
南窗聊寄傲，北牖有凉風。巖洞幽深處，結茅容老翁。
郡境水多沸，陳村泉類湯。人情尚冰炭，地脈亦炎凉。
杨柳今无渚，芙蓉旧有园。请看蒿里地，即是乐游原。
扇暍仁風廣，蠲煩瑞露瀼。萬方沾潤澤，安用沐蘭湯。
令節傳千古，休祥屬聖時。炎圖如日永，赫赫照華夷。
鵬摶九萬里，籬鷃飛咫尺。所以達觀人，亦各適其適。
燦爛金為屋，玲瓏玉作簾。飛泉來百道，定有老龍潛。
臨風衣自整，對月影偏長。獨立經寒暑，真成石作腸。
山深人寂寂，澗曲水沄沄。顧爾非忘世，遺身在白雲。
花有凌霄者，誰當瘠土栽。可憐無所附，寂寞草間開。
令月初登黍，嘉辰舊沐蘭。宸心思解慍，時取舜琴彈。
落落新榆宅，深深细柳村。出门逢鸟雀，归院见鸡豚。
碧窗红药砌，青简绿牙签。花落莺啼树，风回燕入帘。
蜿蜒浮遠空，慘淡凝古色。出雲亦何心，既雨返無極。
種杏白雲間，因之葺茅宇。鶯聲烟中曙，虎跡夜來雨。
苞竹秀孤嶺，虛籟涵清漪。秋風何時實鳳饑竹不知。
崖蹙石林稠，谷靜山泉響。麕麚囿其間，攸伏息下上。
手折木蘭花，心憶懷沙侶。墜露玉可和，金盤羞帝所。
茱萸綻紫粟，白雲封不開。似待陶元亮，共把菊花杯。
屯雲蔭廣陌，零露溼古苔。中街日亭午，四面風徐來。
積水涵倒影，萬象凌虛來。魚在山中泳，花從天上開。
亭亭一風榭，脫屨席可即。階前雙白鶴，相迎似相識。
岸巾臨水澨，酒醒呼隱君。收緡玉梭起，搖蕩空中雲。
年年黃金縷，照影麴塵漪。誰為南浦贈，紉佩扈江蘺。
鑿鑿沸白喧，浩浩空青瀉。漁翁互相呼，放船莫輕下。
洗耳山下泉，永念童蒙歲。敢希作聖功，事心如事帝。
湍駛風逾清，水明石可把。倚杖獨移時，白鷗翩然下。
波影媚松樾，山色麗石闌。留連南川月，不肯下雲端。
此君儼相峙，清坐一晤嘯。天風振空聲，萬境通寂照。
迎春發蒼柯，映日在瓊萼。欣欣各自私，先開還早落。
黽勉徇世名，鞅掌嬰俗務。漆以津自枯，不如樗櫟樹。
申椒芳聲遠，秉德類幽人。時來薦瑤席，慎勿佞夫君。
孝行通穹壤，珍祥應鼓枹。是家飛白爵，誰子泥青烏。
諸父紆組綬，翁媼被封爵。盛年得逢此，光耀殊不惡。
亹亹孙吴略，人人卫霍才。只能壁门里，目送虏群回。
江頭風浪急，舟小力難勝。一槳歸來晚，長林月已恆。
太丘海岱士，肆情丘壑間。考槃詩賦罷，采菊對南山。
歲閏寒酒薄，風回水自生。杖藜隨小步，極目大江橫。
朋酒享公堂，農家盡滌場。縣官薄稅斂，田野足耕桑。
荊棘半低垂，幽禽祇自悲。可憐棲不穩，不似上林時。
灘頭鳴榔去，偃仰醉霜月。意倦早歸來，風波渺愁絕。
落日矯烏雲，疾風豗白浪。雨聲西南來，勢劇萬馬壯。
稍覺香熏鼻，還思酒入脣。盈缸止三斗，可撥甕頭春。
海內中和日，雲間上巳辰。笙歌九天半，花木十洲春。
岸栁緑絲絲，春風不斷吹。昨來誰此别，留得折殘枝。
峨峨溪畔石，迢迢石邊路。寄言名利徒，清閑誠足慕。
松接朝天路，鐘聞賈客船。醮壇秋有月，丹井古無泉。
一夜春风发，芳心不自持。侵晨携女伴，花下对弹棋。
淡月微雲外，街泥小雨餘。人如墟市散，燈似曉星疏。
武昌古名地，英秀森琳琅。既號詩書窟，復稱雲水鄉。
西崦生夕霏，歸僧度林巘。但覺山路長，不覺鐘聲遠。
百貨集亥市，莫猺偏買鹽。山日出未高，翠雨溼酒帘。
倦翮久欲下，涼風起湖北。官客多挾弓，暮近白沙驛。
落日楚江深，倒景在高樹。曬網茅屋頭，分魚石梁步。
南浦草仍碧，高樓日易斜。歸帆傍水廟，簫鼓下神鴉。
江氣行雲暮，忽失巴陵樹。一夕洞庭波，都向篷上注。
寒雲不成雨，暝色凝江楓。巫峽梨花夢，飄浮過郢中。
愁來生白髮，問爾復何愁應被春光惱，多情雪滿頭。
雲合虹腰斷，風回兩腳斜。淺灘屯宿鷺，高樹競棲鴉。
伯樂沈九原，泥塗困騏驥。千古長坂空，無人知此意。
巖廊鳴五絃，薰兮南風來。鳳去徽音絕，眢井生莓苔。
天風吹瓊瑤，自冒首陽頂。欲和采薇歌，千山凍雲冷。
林壑冷含秋，風雨黯如海。何如贊公房，青燈淡相對。
梵剎盤空曲，煙霞錦繡紋。山靈儻招隱，徑入萬重雲。
蓂階降英皇，此地嬪有虞。南巡竟不返，愁雲接蒼梧。
懸流落雲巖，遙空挂飛練。何時清泠，一頮黃塵面。
石竈滄潭上，烹茶定幾迴。舟人因記得，俗客未經來。
風日都門外，樓臺十萬家。西湖春事足，不話洛陽花。
罗甸愁山雨，滇阳怯海风。可怜风雨夜，长在客途中。
酌酒臨池水，回舡拂芰荷。匆匆馬上去，留興與烟波。
天涯戎旅春，一十五回新。多情花與鳥，歲歲有留人。
花树高于屋，红霞夜照人。声声枝上鸟，也似惜余春。
天風與海水，鳴籟隔山聞。半夜衣裳濕，清朝樹樹雲。
驛亭臨白水，石榻滿蒼苔。遠客渾無夢，江聲枕上來。
風順月仍明，扁舟半夜行。鷄鳴問前路，巳近九江城。
遠客貪晨發，三更夢巳回。江聲如驟雨，吹到枕邊來。
來往舟如屋，相隨一月期。登途不忍去，翻似別家時。
海風吹梅樹，十日閉門中。坐惜繁華過，墻頭數落紅。
行樂三春好，春來轉劇愁。鄉心悲遠望，莫上最高樓。
今晨風落帽，秋髩覺蒼蒼。小酌聊成醉，都忘在異鄉。
自憐衰老貌，燈影雪千莖。藥餌扶吾病，詩書寄此生。
山床壓春酒，滴作澗泉聲。與君終日醉，松風吹復醒。
古鼎燒香篆，朝盤薦菜莖。澹然閑自適，何用學吾生。
雨氣斂青靄，月華揚彩曇。戲魚蓮葉北，驚鵲樹枝南。
開園近屋頭，日陟自成趣。心懐千載期，鋤雲種松樹。
戕賊金鈷鉧，擊賊搗衣杵。今見趙小錢，昔聞楊愍女。
高田如樓梯，平田如棋局。白鷺忽飛來，點破秧針綠。
廢剎臨官渡，香臺夜景澄。僧言龍火熖，卻是打漁燈。
鄴下然萁句，淮南布粟歌。相煎容不得，奈爾二人何。
何苦毫釐較，當思手足親。丁鴻與劉愷，讓國是何人。
鴻雁天邊過，脊令原上飛。尋聲還顧影，次序不相違。
父慈子必孝，兄友弟須恭。倘使誠心在，如何不感通。
連牀聴夜雨，長枕共姜衾。棣萼相輝映，何憂外侮侵。
金昆與玉季，和樂奏塤篪。氣象自然别，淳風復古時。
生來同一氣，兄弟是天倫。祇要長和睦，休論富與貧。
友愛言無間，從教耳屬垣。怡愉崇遜讓，寛厚福之源。
古有難兄弟，今無好弟兄。何由風俗厚，凡百近人情。
雨將殘暑去，風送新凉至。安得歸夢成，長夜愁不寐。
萬里西風急，送書時一聲。從教驚客夢，可待主人烹。
沙汀棲處穩，夜漏有奴看。月暗蘆花白，一身秋夢寒。
飲啄殊自得，水田稻粱秋。寧因謀一飽，失却網羅憂。
應真曽卓錫，百尺井泉深。汲取天人供，泓澄印佛心。
河涼大布衲，七帝師道徳。流傳五百年，未滅針線跡。
鐵鉢生古色，曽經飯胡麻。黄龍此降伏，更長碧蓮花。
禪宫庭宇静，深翠萬竿竹。忽悟瓦礫聲，香嚴道機熟。
軒楹越中秀，軒窓四面山。紅塵飛不到，長共白雲閒。
閉門屏來轍，枕書睡初熟。覺來淡無悰，看遍堦南竹。
流水數家村，青山白雲隖。春晚落紅深，夜寒溪上雨。
涼蟾淨如洗，酒醒夜初寂。山簷宿雨多，空階響餘滴。
枯藤墮晚花，竹外溪光滿。山僧出幾時，石上雲猶暖。
酸風侵短褐，野路迂澗南。薄暮欲飛雪，梅香點歸驂。
晨光爛烏几，博山穗煙碧。山童汲泉花，來作硯蟾滴。
倦迹無造請，卜居翠微深。幽意素所愜，泉聲隔空林。
寒童引羸驂，路入蒼巘去。深處有人家，雞鳴白雲樹。
暮霰襲吟袍，夜火然枯竹。盎然坐春和，爐香芋初熟。
看松坐危石，瀹茗爨枯籜。振衣下山去，白雲滿幽壑。
西陽轉林腰，水木愈清麗。歸雲不肯棲，浩蕩弄山翠。
野芳韻幽襟，暄景逗春意。僧居白雲深，清磬出林際。
山前杜宇哀，山下杜鹃开。肠断声声血，郎行何日回
借览青铜镜，香奁出绣栊。喜看今日面，不改旧时红。
临晓新梳发，呼儿卷幔纱。平生行乐惯，病起即看花。
東城三百里，南雁一封書。整待今晨發，秋風吹弊廬。
失身紅塵裏，世路轉愁深。不汲寒泉井，何由清我心。
朝露塗野草，顏色暫輝光。不知秋節去，朝露變為霜。
操弧力不任，彈琴知者稀。白駒空谷裏，吾道此焉依。
列岫供秋色，遙風散水文。明當思舊隱，歸棹一川雲。
殺氣頻年盛，南昌接武昌。帝城春有路，昨夜夢錢塘。
錢塘江上水，幾載獨朝宗。到海傳消息，殷勤起臥龍。
旌旆簇雕鞍，花袍紫鳳團。路人潛側目，敢謂沐猴冠。
來往動成羣，翩翩得意人。九朝深雨露，頭白獨沾巾。
天驥鹽中蹶，瑤釵井底沈。如何起阡陌，坐致萬黃金。
銀鞍寳校新，羅綺耀青春。曾識官儀舊，羞看馬上人。
屏迹譙樓下，深追少壯時。臥聽更漏鼓，雙淚落如絲。
朱衣羣百恠，白晝出乘車。咫尺青門路，無由得種瓜。
列位公侯寵，連營使相尊。庶僚供指使，誰復恥心存。
徙封餘赤蟻，逐氣布青蠅。欲市金臺駿，黃河又不冰。
未忍歌鴝鵒，猶能拜杜鵑。暮年心寸許，何日覩青天。
浦口歸帆落，沙頭行客回。林間酒旗出，快著一篙來。
寒屋茅簷古，疏煙野樹春。遙遙濟川者，應是此中人。
十日别湘山，見如故人面。何况石頭城，是儂舊鄉縣。
月落猿聲苦，風髙虎氣腥。山雷春送雪，江霧夜藏星。
花豹金錢背，文鷴蜀錦毛。厨泉山筧細，江稻水車髙。
猺女招歌劇，蠻郎步射强。花環垂耳大，竹弩挂腰長。
澗冷菖蒲翠，山春躑躅紅。草驚秋盡火，樹厭夜深風。
夜静雲生室，春深水到門。松髙多繡頂，蘭古自懸根。
野鮮蒼兕猛，山鮓鷓鴣香。市笋撏苞出，倉禾帶把藏。
不忌梟鴟暮，何悲杜宇春。蛩催三月織，雞報二更晨。
槎枒半折樹，傾欹欲墮石。行人如飛僊，渺渺下青壁。
心事苧衣寬，塵鎖菱花暗。春入水聲滑，水涵春景淡。
問鴻鴻已歸，問花花不知。卻把鳳凰簫，水晶簾下吹。
曲禮毋不敬，聖門恭而安。少成復習慣，心廣仍體胖。
不忍轻飞去，低回绕井栏。情知归计决，祗为别巢难。
筑城千仞山，崩城一瞬间。城崩见戍骨，骨上有创瘢。
老子七十七，到處遮人壁。住世更十年，化身千百億。
夜雨江南梦，春风陌上情。东皇如有意，移向玉阶生。
野巖非汝肖，山澤稱吾臞。珍重梁高士，深知謝幼輿。
來如負弩先，去爲乘驄避。江左一片石，留伴幽人醉。
旅梦醒啼鸟，晴窗日欲斜。还将多病眼，闲看续开花。
我怀贞炼士，多在岩谷阴。惟有高林月，长知望远心。
江上打魚船，有頭那無尾。與卿相見時，不望如魚水。
鄉路西州是，延平那向東。片帆儂會使，祇是怕隨風。
水清滩自急，荡桨直须人。劝卿休恨水，多为不知津。
水如青铜镜，山色绿芙蓉。中天明月上，此处好相逢。
日净芙蓉远，春明芍药长。谁怜玉蝴蝶正似锦鸳鸯。
绿树坐黄鹂，青秧点白鹭。睡起倚船窗，知是江南路。
今夜河西宿，无眠但数更。并船何处客，吹笛到天明。
闔廬創城郭，俄徙傍湖山。酒斾千家室，今猶作市寰。
吳子築圜丘，祀帝存壝址。魯亦取聖譏，大禘同失禮。
醉擁捧心過，韶華艶綺羅。至今湖觜上，彩霓卧滄波。
始由嘗膽鑿，戰檻逐波通。今日憑誰占漁家一笛風。
碧潭通海眼，崖設大士座。宛如訪天台，石梁飛度過。
雲塢藴招提，開窗面湖渚。時發鐘磬音，驚散沙鷗侣。
孤嶼突蒼翠，波環欝盤盤。誰嗜先春味當來製鳯團。
危峰聳浮屠，七級雕闌曲。影落湖波心，魚龍駭常伏。
隋將移城時，鑿供萬夫飲。清泠尋丈餘，倒浸青天影。
敕賜宋名臣，穹碑載奎畫。至今孤亭中，虹光照山白。
公退紫薇省，宅種紫薇花。千樹臨山麓，秋來粲曉霞。
梧竹蔭蕭齋，苔花緑上堦。可堪春欲去，捉筆遣吟懷。
竹城何檀欒，屬翠分雉堞。王封盡四塹，同有歲寒節。
冬曦如村釀，奇溫止須臾。行行正須此，戀戀忽已無。
裋褐心愈壯，蒯緱歌自聞。薄遊吳王國，来尋季子墳。
睡起散幽躅，荒岡春日西。野雲飛不起，寒壓竹枝低。
閒撫溪邉石，坐談竹下門。殘霞不作雨，逺水欲浮村。
夕陽沒中流，舟子不停櫓。風来未滿帆，望斷桃花浦。
盡日不見魚，風髙網罟冷。蹋船歸未歸，江波蕩人影。
鐵笛空山巔，悲裂蒼崖破。驚起山中人，指點飛僊過。
脩巖如長廊，下有流泉注。山中古仙人，步月自來去。
攀蘿緣石磴，步上金沙嶺。露下色熒熒，月生光炯炯。
我嘗遊惠山，泉味勝牛乳。夢想寒月泉，攜茶就泉煮。
醯雞舞甕中，井蛙居坎底。莫作一線看，開眼九萬里。
往者今何在，蕭疏試一望。暮秋寒色裡，孤瘦立斜陽。
折竹聲相聞，想見雪深尺。愁殺小臣心，橋山葬明日。
卧雪常山馆，孤吟气转雄。若逢洛阳令，闭户不相通。
风急水欲立，日暮山争深。双席落洲渚，几家新柳阴。
春风吹柳枝，游子别家时。坝上多杨柳，春风吹不吹。
放船春水漫，系缆柳条青。去去江村近，风吹鱼网腥。
兰桡回白鸟，青草破塘湾。醉怯新罗薄，春山带雨看。
故人久无书，山川隔淮楚。相思不可携，独卧江东雨。
沙蒲偃秋风，湖云藏夕雨。何处远行人，飞帆下石浦。
石浦潮自回，缃帘风欲举。一洗草堂清，过云洒疏雨。
谷鳥鳴聲滑，山雲變態新。清渠不沒脛，亦有浣紗人。
繽紛迎酒伎，宛轉賣花聲。偶似承平世，携書試鳳城。
吐花當暮景，結實待炎風。無限調和意，都歸筆硯中。
不是王猷宅，如何竹樹幽。山陰夜來雪，有興也回舟。
林下藐姑射，山中萼綠華。駐顏無別藥，一味服丹砂。
山幽多美竹，不畏雪霜寒。好共叢生桂，移來月裏看。
偶逐荷锄入，松关犬吠频。山僧买药去，风雨自留人。
孤竹生來瘦，揮毫欲動搖。雙溪風月夜，想像沈郎腰。
籬落圍秋色，株梢罥晚暉。菊花供麴盡，桐葉飼魚稀。
妆罢幽闺坐，门前叫卖花。春光用钱买，那得到贫家。
三泖有佳處，孤舟無定居。秋風紈扇底，歸興起鱸魚。
把酒对崔嵬，青山颜亦开。吾嗟不如女，曾见古人来。
脩竹比君子，好山如故人。先生歸栗里，無復見清新。
為愛新梢綠，呼童竟護持。他時霜雪操，縂是出墻枝。
偶看雲起處，指點隔溪山。莫問凉多少，能令羽扇閑。
遙山深秋色，搃被草堂分。籬外涓涓水，流來半是雲。
山村風雪夜，犬吠有人歸。不道梅花冷，懸燈掩竹扉。
錦架絲絛舊，羈縻氣轉雄。草間狐兔盡，飽食待秋風。
飽颺飢則附，物欲一天機。會有長風便，冲霄試一飛。
立臂從秋獮，穿雲得羽毛。特將献天子，應不負微勞。
江頭晚風急，颯颯片帆秋。極浦蒼茫外，何人獨倚樓。
漠漠長煙際，鐘鳴寺已昏。山僧歸去晚，和月扣松門。
月色秋逾好，波澄影更深。有人橫鐵笛，驚起老龍吟。
相逐雲間侶，翩翩落遠沙。晚風吹不斷，愛此一行斜。
綠樹村村暗，黃茆處處低。漁人貪落照，晒網屋簷西。
山氣不成雨，曉晴人趁虗。相逢盡相識，大半是樵漁。
江樹晚糢糊，前村認有無。不須摩詰畫，已似輞川圖。
唐虞今圣人，巢许余前身。梅花枝上历，自识山中春。
飢禽值游蜂，欲喙屢張口。那知挾彈兒，林間候之久。
月到南軒外，中庭可一方。開門纔放入，滿室白毫光。
綠陰坐晝寒，林深不知路。子熟定何時，山中雨如霧。
三面連高竹，蒼凉畫亦迷。道人參玉版，窓下說曹溪。
凭闌見西山，滿目青歷歷。太白如可招，三美無花笛。
硯垢須頻滌，何如只洗心。纖塵渾不染，頑石變黃金。
西方金粟身，仁立雙林下。給園無秋風，布地卻非假。
歲晚歸來日，蒼枝忽轉東。神龍能護法，日夜吼天風。
孔明高卧處，龐統舊居時。遇主龍方起，逢辰驥莫追。
白雲望不盡，高樓空倚欄。中霄鴻鴈過，來處是長安。
野鷄塵掠起，大舶勢方張。客子雙篙弱，回風得岸當。
露重芙蓉館，雲輕翡翠城。文園病司馬，消渴望金莖。
獨立對秋陰，冥冥望河渚。只見沙上烟，不見烟中雨。
絕江捕寒魚，赤鯶巨莫逃。鰷鱨翻有神，騰出如銀刀。
暗逐梁塵起，潛隨燭影流。似憐歌舞處，故故入高樓。
梅花開雪中，相看鬥奇絕。常教雪似花，莫遣花成雪。
把酒清江上，扁舟送夕暉。行雲杯裏度，白鳥鏡中飛。
決決堰根水，跳珠終日鳴。班荊坐忘返，中有激湍聲。
遲日回蒼陸，祥霏下慶霄。靈椿儲壽嘏，寶冊迨瓊瑶。
路寢朝元早，條風應律初。八荒躋壽域，一札下寬書。
偶过昭阳馆，雕栊闭绛纱。卷帘通一笑，落尽满庭花。
曉汲寒泉清，明月各在缶。缶空不見月，引水復在手。
截玉作明簾，不知簾外事。應有碧眼仙，隔簾見人至。
顧兔樂嬉遨，入地不得騁。化為白玉泉，彷徨返東井。
金鼎閟寒泉，真火彌不壞。年深定飛騰，子夜吐光怪。
聽鶴鴛湖曉，呼猿鷲嶺昏。十年南北恨，無語獨銷魂。
邊笳動地吹，鐵衣寒未卸。壯士塚纍纍，骨香千載下。
百畝不同調，數花常自春。風流高韻在，優孟是何人。
今朝卷帘坐，时见一花飞。不惜芳菲尽，春风稍稍稀。
郭外新梅树，春风吹欲残。未能携酒出，幸为折花看。
玉椀葡萄碧，冰盤荔子紅。內官傳敕過，王在水晶宮。
玉階看桂影，月色傍秋多。不賜金莖露，渴心將奈何。
宮樹墮晴雪，凝寒入毳裘。鄰娃取冰筯，道是玉搔頭。
水殿笙歌歇，宮門聽漏籤。薰風吹藕蕩，香度水晶簾。
清宵游桂館，燈影散紅雲。手拂芙蓉露，香霑翡翠裙。
雪亞雙鴛瓦，寒生五鳳樓。羊羔初燕罷，分賜繡裘。
真隠由中土，行窩賞太平。生無皺眉事，單爲杜鵑聲。
江花江水意，春色爲誰多。極目天涯草，淒淒奈爾何。
初逃揕未亡，又遇朴無傷。如何博浪禍，更使副車當。
山中華葢洞，石氣冷蕭蕭。不見眠雲客，惟逢避雨樵。
研珠滴露清，自點太玄經。盡日無人到，小窓蘭葉青。
江南正月半，猶自有梅花。踏雪去何處，青溪道士家。
雨溼鼓聲重，風勻湖面平。官船南北去，帆影挂新晴。
秋水落紅衣，秋波日瀟灑。不見采蓮人，惟逢捕魚者。
霜落大湖淺，漁家懸破罾。此時生計別，小艇賣秋菱。
捕魚湖中水，賣魚城市裏。夫婦一葉舟，白頭共生死。
大罾一丈闊，小舟一葉輕。相傳子與孫，終古無人爭。
為客家千里，思歸月滿樓。木犀開欲盡，病裏過中秋。
門繫青驄馬，多應問病人。小官好疎散，莫訝嬾衣巾。
病形如瘦鶴，照影向清池。自有冲霄志，游魚莫見疑。
風葉髙下落，秋砧逺近聞。天涯多病客，倚杖看孤雲。
陶令貧無酒，郎言菊也無。家僮燒柿葉，隣舍送茱萸。
多病東廳客，深秋出幕遲。芙蓉開也未，葉上好題詩。
草迷蒼耳子，鳥弄白頭翁。十里湖山樹，平分杳靄中。
秋風吹白波，秋雨鳴敗荷。平湖三十里，過客感秋多。
白鷺愛秋水，獨立仍自行。得魚固偶爾，驚飛亦常情。
南山竹可笛，北山桐可琴。得如聽松風，中有太古音。
楊柳南城道，芙蓉小苑通。內使來調馬，君王勑射熊。
銀甕爛生光，盤龍繡袱香。但知從內出，不省賜何王。
浩浩長江水，黃州那箇邊。岸廻山一轉，船到堞樓前。
迎送山相似，舟移迷北南。回看皁口日，已照石華潭。
日出青蘋濕，江渾路不分。昨宵驅雨至，知是海南雲。
頗訝楓林赤，無風葉自鳴。來人與歸客，同聽不同情。
春風度山閣，凭軒望江路。簾動時有香，不見花開處。
翩翩誰家燕，銜泥向何所。避人花叢裏，忽復梁間語。
美人羅帶長，風吹不到地。低頭采玉簪，頭上玉簪墜。
月出東方高，剌剌燈下語。漂搖林中籜，淅淅如寒雨。
瀑布半天上，飛響落人間。莫言此潭小，搖動匡廬山。
東省堂前樹，南陽宅裏花。春風如往日，夜月向誰家。
江草喚愁生，思君黃鳥鳴。遙心將夜月，同滿闔閭城。
出郭江南望，暮天雲北飛。斷蓬寒更轉，長路幾人歸。
君家百甕酒，留連胡不飲。花月我自來，醉即花間寢。
朝散午門西，春風起御堤。上林花半發，幾處早鶯啼。
去去如奔馬，來來無盡船。人心似江水，日夜向吳天。
庭际何所有，有萱复有芋。自闻秋雨声，不种芭蕉树。
君到石城边，应看石城树。树杪百尺台，是侬行乐处。
坐爱清光好，更深不下楼。不因逢闰月，今夜是中秋。
江静无飞鸟，亭空有落花。主人何所在，沽酒向渔家。
甯君始學道，敢據五嶽尊。及爲帝東在，便與天長存。
天阔浮烟迥，沙平落照低。春江同在眼，只觉异巴西。
日日风尘色，劳劳簿领身。不知明镜里，已作二毛人。
采荇歸來午，花梢日轉廊。綠陰涼似水，不用洗紅妝。
生愛東鄰女，蛾眉畫不如。近來機杼廢，臨得右軍書。
漫道從軍樂，風霜只獨居。三年遼水上，不得一行書。
海上扶桑景，清光日見君。祇愁風雨夜，西北有浮雲。
今夜中秋月，含情獨上樓。辰星三兩點，偏照玉簾鉤。
自見南樓月，頻頻夢楚州。無端今夜雨，祇作小山秋。
露井疏桐晚，風亭碧蕅秋。卷簾山月上，水宿見雙鷗。
堂上春花老，流泉日繞山。願為雙白鶴，雲路載君還。
天子西巡狩，彤弓錫虎臣。樓蘭何日斬，看汝畫麒麟。
雲開巖玲瓏，一竅入虛空。亦有閭閻事，何當叩上穹。
本是一頑石，偶如龍角象。至今渴仰人，便作風雷想。
羣山雖疊嶂，大海暗來通。氣類倘相應，寸心千里同。
塞上風塵高，處處尋天馬。只在此山中，無人到圖寫。
誰將造化手，開此混沌竅。每夜吐月時，九州同一照。
黄精與鉤吻，貌同性相反。寄詩徑中人，采時高著眼。
旱天無覓處，曉雲此無數。只消一縷飛，亦可作甘露。
采莲复采莲，盈盈水中路。鸳鸯触叶飞，卸下团团露。
隘地关门拥，山楼鼓角传。长风吹不歇，塞草自年年。
昔别柳条绿，如今霜叶翻。思君独无语，寒日下荒原。
月照河台酒，离情那可消。衡阳飞鸟尽，君去更迢迢。
何以問遺君，四乳龍文鏡。紅顏不可將，無由看妾影。
家临五溪水，浣纱歙浦口。恐有寄来书，君行见郎否
残照皋亭夕，秋风旅雁飞。琵琶千载恨，泪满逐臣衣。
木落汉宫秋，寒虫苦悲咽。君看草色丹，犹染淮阴血。
易水长虹白，将军首入秦。荆轲无剑术，不是报仇人。
梦断清宵月，愁深长乐宫。无劳怨团扇，渐冷是秋风。
我行西入秦，驱车雒阳陌。相逢故乡亲，况是东归客。
沙上问归帆，日美北风起。遥看一片云，飞度江南水。
自按梨园谱，谁传乐府词。见人羞不语，含笑转身时。
水源窮不盡，垢膩生春襪。未敢輒揭流，且向幽亭歇。
極浦蘋花白，空壕蘭萼紅。傷心城上燕，飛入館娃宮。
織錦望成匹，終朝不盈尺。誰知方寸間，千絲萬絲積。
思將儂別淚，溢作長江水。處處逢歡船，任歡行千里。
欲知行遠近，細數杜鵑聲。暗入蒼山去，千聞是一程。
蘭在在幽谷，行子在歧路。蓼蟲居蓼中，人生不知苦。
獨酌玩溪水，溪水清且漪。山月忽飛來，皎然誰與期。
酒醒悅山桂，流泉夜彈箏。獨上青峰去，中天見月明。
坦坦黃金道，蛾眉七寶車。莫隨雙燕子，容易落人家。
寶蓍藏櫝中，不用亦持敬。願作長生龜，相守盡性命。
吾韋佩已久，韋弊將若何。縱有未革性，謝韋功已多。
我有一寸綆，能汲萬古泉。無人同此意，閒看水中天。
舊拙不可悔，新巧吾無能。閉戶深養拙，拙久智自增。
顥氣自澄穆，碧波還蕩漾。應有凌風人，吹笛君山上。
天寒關塞遠，水落洲渚闊。已逐夕陽低，還向黃蘆沒。
孤舟三日住，不見有人家。昏昏竹籬處，卻恐是梅花。
幽叢不盈尺，空谷為誰芳一徑寒雲色，滿林秋露香。
天清照逾近，夜久月將遠。牆東雙白楊，秋聲隔窗滿。
萬頃玻璃上，輝輝玉一環。望中青似粟，約莫是君山。
昏昏風浪裏，瑟瑟打篷聲。騷客千年恨，靈妃萬古情。
窗前瀑布寒，林外夕陽薄。清風何處來，撲撲松花落。
雨過蒼苔石，雲生野岸泉。幽懷春冉冉，穉子秀娟娟。
鐵石餘生色，冰霜作曉妍。春雷明日起，何處尚龍眠。
昔過篔簹谷，鉤衣石角斜。儗尋龍作杖，拾得上天槎。
黃金千瑣甲，琱玉六簾鈎。雨送鴛鴦夢，煙籠翡翠愁。
娟娟生玉潤，楚楚作金聲。羽扇迎風定，羊車過月明。
峽口春雲重，江南夜雨多。水深桃葉渡，風急竹枝歌。
平陸蒼龍起，近山生遠煙。前村三萬頃，明日水平田。
莓苔生石路，翠竹自交加。不惜青鞋溼，臨流踏白沙。
昨夜採樵去，偶逢三尺枯。山人不到海，不識是珊瑚。
金沙灘上日，潭底見行雲。祇有琴高鯉，時時或作群。
春水如天上，秋潭見月中。如何列禦寇，猶欲待泠風。
湖深山影碧，天淨月光空。幸自無波浪，蘋花謾晚風。
三周華不注，水影浸青天。不上銀河去，空明擊棹還。
參差不可吹，紉佩寄遠道。遂令如石心，歲晚永相好。
生爲大宋臣，死爲大宋鬼。一片忠義心，明月照秋水。
曉風吹銀床，蕭蕭古桐樹。時有新汲人，缾攜落花去。
危石青入雲，上有千嵗木。我來卧其間，天風響巖谷。
久坐大石上，青天行白雲。野意道不得，幽鳥隔林聞。
池底看明月，明月在山頭。清光連上下，分作兩輪秋。
口有綺語債，長詠菊坡詩。最好重陽景，雞肥酒熟時。
芳時談古調，霅浦少人同。化日桃花外，歸船便隔春。
寻幽坐翠微，岚气湿人衣。日暮高亭上，云归僧未归。
有風還自掩，無事晝常關。開闔從方便，乾坤在此閒。
翠黛浮晴漢，虬枝立暝煙。迴舟不用楫，江上水吞天。
長嘯還江國，遲回別海鄉。春潮如有意，相送過潯陽。
鐵石挺孤標，氷霜抱貞素。一笑桃李空，嗟哉嵗云暮。
前時楚襄夢，今夕伶玄妾。瓊斷藍橋漿，紅流御溝葉。
幾州陵變谷，經月雨爲霖。世事今如此，西風動客心。
溪月知相憶，江雲約共吟。夜船書一紙，飛過赤楓林。
嘉树郁婆娑，灯光月色和。春江流粉气，夜水湿裙罗。
此地不燒屯，何由壁自赤。意因丹爐烟，焰此千尋石。
東菑足時雨，離離半青黄。田家不待穫，小摘炊新香。
塵飛不到處，山色入芒屨。乘興一長吟，回頭已忘句。
瓦溝初瑟瑟，隠几坐虛白。良久却無聲，門前深幾尺。
鴈影江潭底，秋聲浦溆間。吳兒歌一曲，月子幾回彎。
月色滿人間，前村步又艱。南枝尋不得，何處是孤山。
逋仙凍欲僵，春色惱吟腸。繞樹全無影，滿身都是香。
策杖逰洞天，石羊卧荒草。平起不載逢，幾見春風老。
仙翁出洞口，笑我兩鬢華。塵世累變更，翁貌長如花。
雲巔老猿吟，松下仙犬吠。山童不知名，嘯入青雲去。
峩峩萬疊山，曾閱幾人老。我老不少年，山老色愈好。
渇斟東澗泉，饑煮西山石。醒時策短笻，醉後横長笛。
岧嶤金華峰，蒼松凛髙秋。仙人坐不成，嵗月空悠悠。
青山如佳人，白雲如逰龍。佳人節不移，逰龍去無蹤。
我昔為童兒，登髙而作賦。我今髪如霜，青山但如故。
徘徊三洞天，拚作十日留。何當約安期，共為千載逰。
山靈見我来，撫掌一笑莞。喜我成此逰，恠我来何晚。
不為世網縈，肯受儒冠悮。兹逰快平生，并了泉石痼。
大山嚴而尊，小山婉而秀。往来兩山間，巖霏濕吟袖。
平生酷愛山，嗜好如猿狙。行将脫塵俗，上與浮雲俱。
久從山中逰，頗識山中趣。狂吟採松花，撼動雲栖樹。
已無名利心，猶有烟霞疾。汲彼千尺清，洗此方寸癖。
犬吠人家近，鳥啼春晝晴。澗草有幽色，野花無定名。
恠藤揺蒼烟，芳林滴晴雨。閑花逞嬌姿，笑舞春風裡。
褰衣陟芙蓉，挨雲拾瑶草。寘之懐袖中，食之顔色好。
雲邉學仙子，貌古懸方曈。閑揮白玉麈，笑坐青石峰。
殘月滿山阿，長松弄清影。幽禽啼數聲，吟窓人睡醒。
浴丹仙已逺，甃冷蘚痕鮮。斷綆無人汲，空遺浸月泉。
山邉牧羊者，誰得似初平。羊化人俱往，年年草自榮。
有懐金芙蓉，經年未能去。青山入夢魂，白雲生杖屨。
詩骨秋来瘦，山花日暮香。殷勤一樽酒，相與慰荒凉。
游子歸心切，慈親望眼空。白雲千里意，瘦策倚秋風。
舞女花前过，轻如小燕飞。教坊新结束，翠羽织春衣。
草生磐石上，似許行人坐。水流磐石間，不許行人過。
巾幗猶知辱，裙釵可即戎。單于如有問，敎妾若為容
倦飛憐羽翼，引領一長鳴。紫塞秋何似，今宵月正明。
畫舫茭中出，青山樹上斜。浪醒孤客酒，塵蓋萬人家。
小玉探春回，褰簾笑語來。今朝庭樹上，忽有數花開。
黃鐘纔應律，英萼已舒芽。不笑黃金柳，先開白玉花。
漢主黃金屋，盧家白玉堂。暗香浮動處，愁思月昏黃。
一枝憐似玉，日暮正愁新。寂寞珍珠珮，天寒翠袖人。
數點飄香雪，非關畫角吹。驚心調鼎事，細雨緑陰時。
雪落紗窗外，寒梅正著花。不同桃李樹，爭艷五侯家。
新月回宫簷，梅妝艷於雪。誰為五出花，能加天下白。
姑射有處子，雪色而内視。肌粟寒不生，香篝熏素被。
樹老苔衣厚，花稀春事遲。為縁生驛路，都是折殘枝。
幽尋興不淺，歸路故遲遲。猿斷空山答，人行片月隨。
臨水送將歸，春風折贈時。而今三丈樹，元是手中枝。
蝶舞蜂歌倦，蜻蜓看未休。誰知織婦意，方夏已思秋。
採魚秋江上，鷗鳥來相隨。蕩槳忽驚起，雲天碧四垂。
一蛬何唧唧，吟落兒童心。只在竹籬外，篝燈無處尋。
水暖鴛鴛渡，風寒燕燕樓。桃根與桃葉，都在曲江頭。
月過薔薇架，雕鞍未到家。小娃猶殢酒，攔路奪人花。
花氣不成雨，鶯聲都是春。戎裝飛上馬，疑是漢宮人。
海嶠浮西日，關梁轉北風。蘇郎書未返，愁絕雁來紅。
將石星空墮，靈山鳳不飛。惟餘灞頭水，西去復東歸。
東湖采蓮葉，西湖采蓮花。一花與一葉，持寄阿侯家。
睡起珊瑚枕，微風度屧廊。芙蓉最高葉，翻水洗鴛鴦。
秋風吹羅帷，玉郎思寄衣。多情雙絡緯，啼近妾寒機。
樺煙噓席暖，不知寒漏長。朝來玉壺冰，為君添衣裳。
白猿弄清泚，秋入山骨冷。老僧怯憑欄，忽失袈裟影。
手便筇杖冷，脚厭芒鞋緊。兩袖吹松風，東岡復西嶺。
鴻飛九天上，人在平地望。塵土與青雲，其間能幾丈。
我行且奚適，興盡忽自返。倒影射清漪，回光在橋板。
花落春無語，春歸鳥自啼。多情是蜂蝶，飛過粉牆西。
霜月照人悄，迢迢夜未闌。鴛幃夢展轉，珠淚向誰彈。
披襟渺無際，一笑碧雲頭。千里當眉睫，何須更上樓。
賢才思述作，崖石尚磨礱。元才詞華麗，顔公筆跡雄。
沼荇微生綠，宮梅暗度香。五雲凝紫禁，一氣轉青陽。
木鐸揚寬詔，雲翹舞化風。垂衣金殿裏，聖德與天通。
秋色憐清夜，新涼逗客窗。下帷嫌晝短，差可對銀釭。
搖落誰相問，還堪對聖賢。開門數落葉，暗自惜流年。
祇緣秋夜永，不寐更焚膏。四壁寒蛩響，霜天月正高。
北極璿杓轉，東朝繡戶開。吾皇宴長樂，親捧萬年杯。
何必青藜照，星光莽四垂。露寒休問夜，樂此未爲疲。
野色連長薄，河流劃大荒。東南仰芻粟，由此達艅艎。
簫鼓中川急，輪蹄夾岸頻。靜觀來往客，多是爲名人。
南來多大賈，遠近見帆檣。滿載何長物，方舟總越裝。
隴頭初刈麥，稷黍綠苞勻。漸有農家興，相攜洽比鄰。
馬上誰家子，停鞭喚索郎。當歌年十五，調笑酒壚旁。
高柳青全合，平蕪綠更齊。漁舟依岸宿，不是武陵溪。
草色芊綿望，蟬聲斷續聞。舟中無一事，匡坐對南薰。
久客諳貧味，朝霞或可餐。湖光憐漸逼，蝦菜此中寬。
細雨催春暮，流鶯盡日啼。濕枝愁並坐，似亦厭卑棲。
百囀聲逾滑，群飛羽未乾。上林新綠滿，容易一枝安。
殘堞餘秋草，頽垣帶夕陽。當年曾下士，誰爲語興亡。
楊風吹馬首，棘露染車塵。不見談玄宅，何人復美新。
兀坐松軒晚，秋因雨作聲。步簷聽不盡，呼酒對愁傾。
雨意真無賴，銀釭夜寂寥。似添更漏永，耿耿自長宵。
欲作愁霖賦，愁多思不禁。可憐中夜月，無奈掩秋陰。
積雨寒孤枕，夢囘不當家。遙知秋水外，無限荻蘆花。
寂寞先賢墓，千年馬鬣墳。可憐七十子，德行幾如君。
自古天難定，斯人疾久嬰。止餘南牖訣，堪與暴平生。
旅鴈知秋早，覊人念遠勞。尺書憑去翼，先恐粵山高。
鶯囀千林日，花含萬壑煙。看春殊未倦，匹馬故留連。
林潤齊新竹，池光淨綠荷。風來能卻暑，軒榭晚涼多。
萬木迎寒序，春華已變衰。祇餘籬畔菊，霜後轉多姿。
雪裡春濳動，疎梅故着花。衝寒仍索笑，隨意到山家。
雪色將風至，寒威上敝裘。解鞍非問酒，何以散離憂。
立馬固安道，客心殊未安。風塵追往事，猶怯路行難。
天上金猶伏，人間暑未消。宮恩無玉井，翹首待涼飚。
逃暑非河朔，每愁觸熱行。已應秋氣近，稍稍入蟬聲。
得雨偏成勢，因風亦起波。總知行路者，愁對夕陽多。
歲事看如此，倉箱有幾家。茫茫秋水外，總似荻蘆花。
霖雨翻爲潦，平疇亦自波。汙萊空極目，無處頌嘉禾。
十載風塵客，乘軺幾問荒。察眉先自苦，何日見滄桑。
水旱頻盈奏，宵衣念轉深。此時應召對，何以答天心。
臯月乘天數，慈闈奉母儀。靈芝三萬歲，樂府有新詞。
城郭春初麗，笙歌夜未央。去年今夕酒，誰與共飛觴。
天閽誰道遠，江上卻名山。多少朝天者，時從此地還。
瑞靄浮龍鑑，凉颸拂燕釵。瑶鍾獻冰醴，暑殿雪盈懷。
步出西門外，團團桂樹稠。林窮薌不斷，吹入雉城秋。
見說千尋鎖，橫江斷舳艫。昇平當此日，外戶總通衢。
何物爲幽客，開簾有國香。總無滋九畹，亦解汎風光。
坐久香俱化，心同味倍宜。秋來還作佩，入夢有誰知。
九曲溪流下，浮來物色新。斜封先後至，俱道武夷春。
赤伏題皇運，朱明敞帝宸。休符知有相，此月是天申。
見說煙霞裡，鎗旗隱御園。似應餘進奉，採擷下雲門。
何處仙遊美，尋真有幔亭。分來春已足，無待乞山靈。
雨霽雲初夏，林和樹更春。鶯聲三四囀，偏助物華新。
浥露呈秋色，含風動國香。不須滋九畹，自愛一枝芳。
野樹籠朝旭，春山澹遠煙。車塵休自苦，愛此艷陽天。
山色青於染，林光綠漸稠。鳥啼聽不盡，差可愜行遊。
囀覺聲初熟，遷看羽漸高。欲飛還繞樹，似爲惜春勞。
翠蓋環池遠，紅粧入戶妍。雙雙疑解語，應是水宮仙。
水向壺中淥，花翻案上紅。何須三百里，遙望鑑湖東。
聞道鯉湖勝，仙都自彼開。似憐幽絕處，亦向此中來。
舊社窺丹井，開林別有天。東山留謝傅，挹袖侶群仙。
繞舍樹扶疎，林光照道書。掩關辭問字，獨坐對清虛。
造物藏無盡，居然入靜觀。池吟春草後，荷淨倚看。
谷口未堪親，囂然若有莘。日斜桑柘影，倘見下徵輪。
郭外無車馬，衡茅已自深。碧山何用遠，杖屨得相尋。
自愛籬邊菊，餐英待晚芳。盈樽多秫酒，客坐但傳觴。
平臺依淥水，喧靜稱垂綸。祇恐非熊兆，江湖異富春。
有祿辭卿相，無心事桔槔。滋蘭常九畹，此地卻忘勞。
風清鷗鷺渚，波靜荻蘆灣。何必桃源渡，孤舟盡日閒。
煙雨棹扁舟，披簑釣大澤。得魚換酒歸，始道漁家樂。
洞遠煙林僻，山深石徑微。夕陽歌互答，還共月明歸。
斧斤入山時，霜高葉盡脫。日晚始還家，秋聲振木末。
疇綠溪邊雨，畦黃谷口雲。自能安畝，世事不須聞。
高田二麥青，低田水初綠。鄰翁喚賽神，枝頭鳴布穀。
衣沾山翠濕，笛韻野風清。未解歌長夜，空聞扣角聲。
田夫夜飯牛，童子朝出牧。橫笛兩三聲，清響應山谷。
衆庶星爲象，周天度有常。何當逢散亂，未易卜災祥。
繁星俱拱北，何事卻群飛。仁愛天常寓，明謨在炳幾。
可笑沙頭鳥，不鳴亦不飛。何似驚人去，層霄共覽輝。
冬入愁寒雨，雲開近夕陽。片虹天外出，斜照媚林塘。
久雨農家厭，新晴野望同。樓臺多暮色，并暎海雲紅。
已得琴中趣，更操絃上音。美哉山澤意，誰解識汾陰。
妙用方員裡，神機動靜間。旁觀應未悟，當局有餘閒。
萬紀因心畫，千言萃聖文。總緣筆有彩，隨處掞風雲。
遠山看競秀，近水喜常清。最善丹青理，筆端盡物情。
積水重湖滿，新蒲綠葉齊。荷花香十里，宛似若耶溪。
當年陶埴意，祗爲美人工。轉見文壇重，俱稱自鄴中。
魏晉年俱遠，風流更右軍。彼曾歌舞伴，此解得鵞群。
永夜風聲急，江濤帶雨寒。可堪孤客耳，欹枕夢初殘。
春至應多雨，愁緣夜打篷。豈須留滯怨，潤物卻爲功。
三冬無白雪，細雨滴空階。宛似鄉園外，荒煙傍水涯。
寒威猶未斂，芳潤已濳生。枯木逢沾濕，欣欣欲向榮。
古寺靈爲谷，前村玉作梅。雪香千萬樹，歲歲得春魁。
盡洗鉛華態，惟餘冰雪姿。和風任披拂，休向笛中吹。
險語廹飛霆，将軍驚落箸。明朝賣履人，淚洒西陵樹。
将軍方跋扈，幾人願執鞭。啼妝曉相對，却為秦宫妍。
恂恂謝玄微，侃侃宋竇儀。承家與謀國，不競真吾師。
下山鼯鼠啼，藤竹使人迷。多謝東林月，殷勤過虎溪。
聞上巴江峽，黄牛峽最遲。君聽流水意，何似隴頭悲。
爾向巫山日，瞿塘春可憐。栁絲嬌緑水，白雪媚陽天。
玉壘為糟蘖，巴川即酒泉。乘舟捉明月，直到女牛邊。
天風吹客衣，削壁逺如墮。何人掃石來，獨抱蒼雲臥。
愛此幽人居，春風滿庭戸。指點辛夷花，忘却來時路。
亭亭瀑布泉，風吹一千尺。朝來海上帆，挂斷長虹色。
萬山圍欲合，一水去仍遙。不識方干宅，桃花滿路飄。
西巖謝翺冢，一徑惟莓苔。相對鹿麋坐，秋風時自來。
蒼郊四無人，輕橈蕩空碧。春江不斷流，滿柁蘼蕪色。
江水一百里，江流七十盤。初三弦上月，相憶照灣環。
七月發揚子，八月渡黃河。到京書便寄，北來鴻鴈多。
肉礧錦纏綜，流雲汗似紅。太平無戰伐，驂驔走沙蓬。
龍性非凡質，騰波出紫雲。檀溪飛過日，應識漢將軍。
龍印留官字，霜花剝暗毛。長鳴愁過影，祇憶九方皋。
霞口縷衢寒，霜蹄削玉寒。曉看經邏些，暮已驀樓蘭。
瘦骨如山立，臨流飲渇虹。誰憐中道棄，苜蓿老秋風。
神駿如無匹，驍騰絕域來。流沙一丈雪，夜拂白龍堆。
天子飛黃馬，牽來賜近臣。玉階新雨過，風袞落花塵。
內廏玉花驄，斑斑歕肉騣。奚官新浴罷，沙苑踏春風。
佛郎通上國，萬里進龍媒。曉日開閶闔，虹光射玉臺。
天馬誰能馭，和鸞駕紫微。年年清暑去，霹靂逐龍飛。
驥子大宛種，房星夜降精。漢家求不得，兵壓貳師城。
仙人好博弈，時下緑雲中。一片蒼苔石，落花長自紅。
故苑花空發，他鄉鶯自啼。主人孤館裏，斜日楚雲西。
絶壁聳精藍，孤懸五千丈。何代武陵人，移家此峰上。
落月溪水寒，漾舟時未己。西泠何處村，望望茶烟起。
言尋王子喬，吹笙跨鸞鶴。髙峰不見人，日暮藤花落。
瞥見雙白鷗，飛來似相識。翩翩欲近人，復濺苔花濕。
移舟信江風，沿洄不知暮。前村路轉遙，繫纜桃花渡。
雨色凝書案，秋隂拂畫牆。萬竿雲霧裏，知宿幾鸞凰。
上枝凝翠柏，下葉染蒼苔。莫使王家見，清吟不肯廻。
朔雪滿天山，征人去不還。惟應隴頭月，照見玉門關。
昨夜凉風起，笙簧滿坐幽。何當裁萬玉，吹盡楚天秋。
偶因華頂宿，擡手摘星辰。不敢高聲語，恐驚天上人。
高江新水生，微月流雲度。美人胡不知，相思隔春樹。
霜朝庭聳玉，雨夕院敲金。一自淇園後，詩人幾廢吟。
棲禽蔵宻篠，鬬雀墮髙枝。老幹空千尺，何人寫楚辭。
鏤就雲門玉，吹成嶰谷音。晝日過滄海，蛟龍不敢吟。
鳥雀下前除，幽篁百尺餘。昨宵風雨過，寒灑杜陵書。
野色琴書裏，江聲枕簟傍。恰稱幽人卧，湘雲晝滿床。
參差臨渌水，嫋娜拂秋霜。忽記文同畫，生綃六尺强。
涓涓薄暮霜，嫋嫋經秋雨。深院寂無人，叢篁自相語。
晉代諸名流，清談自相詫。何如阮嗣宗，長嘯深林下。
倚闌無俗事，解帶自清吟。一雨朝來霽，千竿翠欲沉。
萎蕤紫翠間，珍禽自逰戲。何當覓羽人，共跨青鸞去。
閒來晩翠亭，四壁皆清翫。傳聲王丈人，更致蘄州簟。
地坼重淵積，人亡寶劍藏。千年斷崖月，何處照龍光。
劍試一痕秋，崖傾水斷流。如何百年後，不斬趙高頭。
海湧如來室，清涼即五臺。春風山頂雪，飛度雁門來。
生公聚白石，麈拂天花墜。可憐塵中人，不解點頭意。
塔倚高標立，樓深一竅虛。海風吹幻影，顛倒落方諸。
高閣對西山，飛嵐落几間。開襟致秋爽，心與白雲閒。
何處真娘墓，雲埋斷石根。夜深風雨急，誰喚海棠魂。
雪霽春泉碧，苔侵石甃青。如何陸鴻漸，不入品茶經。
縹緲碧琅玕，森沉下彩鸞。佳人翠袖薄，日暮不勝寒。
截作簫君管，攜來弄玉家。一吟雙鳯舉，白日赴青霞。
有生必有滅，無庵無可說。踢倒玉崑崙，夜半紅日出。
迢遙風雨夜，臥此一窗幽。恰似揚舲日，瀟湘兩岸秋。
羅幌寂無人，玉階秋草緑。永夜不成眠，飛螢照華屋。
學得琵琶曲，深宫不忍彈。水晶簾幕下，寂寂倚闌干。
一雨過修篁，微風動清夏。萬籟晝蕭然，援琴北窗下。
明月照芳池，倒景浴層嶂。文魚不畏人，競出滄波上。
五岳非我鄉，九州非我宅。泠然起太空，忽見蓬萊日。
閒持一杯酒，獨向西園醉。想像鄴中人，青雲動飛盖。
西園復東園，焚香送餘日。微風掃落花，忽墮幽人席。
鏗若鸞鳯音，隨風落天半。空令阮籍聞，未許嵇康見。
泠冷七絃琴，飛聲白雲上。三十六洞天，不假盧敖杖。
赤雲遍長空，何處清涼國。遙望五臺山，中天挂金碧。
剪月作蒲團，紉雲為破衲。嵗晩入峩睂，千山萬山雪。
岸幘坐微涼，荷池雨新足。永夜寂無人，流螢度深竹。
竒峰置案頭，恍憶包山麓。萬朶洞天雲，鞭龍入林屋。
一鶴復一琴，翛然成太古。朝來岳麓僧，寄我瀟湘譜。
鹿盧秘空匣，十載無精光。昨夜飛空去，龍吟大海傍。
三萬六千巻，一巻供一朝。百年雙白眼，不向世人驕。
誰将一片雲，置此禪床側。相對寂無聲，南山下秋色。
援琴對五岳，流響入青雲。猶勝四壁立，獨擁卓文君。
賈誼思明主，華元歸故都。張良辭北闕，范蠡泛東湖。
湖海平生客，乾坤一布衣。義哉周伯叔，飽食首陽薇。
一枰秋色裏，時翻古人局。飛霜擊畫廊，鄧艾收西蜀。
折取三花歸，琉璃貯春碧。三十六峰雲，晝繞維摩室。
手挽鐵龍君，登樓喚黄鶴。萬頃碧天空，梅花何處落。
夜涼起南軒，然藜煮雀舌。山童荷擔歸，滿瓮嚴陵月。
青藜攜作杖，霞色照人明。偶過劉中壘，翻疑太乙精。
何年空林中，置此太古石。嵗逺莓苔深，片雲無處覓。
月影下蒼苔，閉門無剥啄。白雲一縷髙，幽人臥初覺。
玉柄蟠蛟螭，隠見前朝字。逍遙七百言，花照瓦棺寺。
羽扇白綸巾，寥寥坐清宴。千秋廣武軍，誰知阮公嘆。
足下兩青鞋，他時作何状。白日五龍飛，崑崙三萬丈。
夢寐青蓮詩，千篇謝雕飾。却笑江文通，花生景純筆。
攜來六尺雲，恰稱衡門夜。一枕洞庭秋，萬山明月下。
散髮踞胡床，徐看白雲過。時有鹿麋來，胡床相對坐。
至人本無夢，何者蕉中鹿。松風滿石闌，任意黄梁熟。
長物不隨身，周游信雙屐。中天泰華雲，絶頂蓬萊日。
秋風飯顆巔，吟成一登眺。日暮謫仙來，相逢應大笑。
摩挲三尺鋒，虬龍掛寒鐵。萬古英雄心，歌成唾壺缺。
清晨偶出山，一衲挂枯樹。向晩白雲深，蒙茸不知處。
五城十二樓，髙懸煉金液。朝來費長房，誤入神仙宅。
午風吹芒鞋，獨往忘日夕。指點山阿人，衡門在蘿薜。
落景留空山，無人自來往。一片白雲中，時聞樵語響。
一鉢坐禪床，清齋自朝暮。經年不出門，忘却前峰路。
探竒興不盡，秋思滿林薄。祇園掩夕陽，小坐曇花落。
波光滿沙際，夜景湛林樾。山僧抱甕來，搖動潭中月。
謝客訪石門，杜公懐峴首。萬古一傷心，無言對樵叟。
斟酌千秋事，何人一瓣香。婁江宵夢斷，月色滿空梁。
一代汪司馬，憐才海内聞。乍日傳書至，慇懃問白雲。
十載吳明卿，相聞不相識。遙夜武昌樓，梅花飛鐵笛。
可恠滇南老，雌黄信筆成。那知陳晦伯，剖擊更無情。
為園學步兵，築臺五千丈。清夜嘯聲流，冷然萬峰上。
一徑入深篁，翛然碧雲墮。涼飈四面來，吾将北窓卧。
平湖千丈寛，中有涵虚閣。静夜時推窓，星辰四簷落。
青鞵趂桃花，杳杳赤城路。石梁千仞横，自躡飛雲度。
方池六尺强，風吹衆芳墮。時有杜陵翁，扶藜石欄坐。
藤蘿垂洞口，空谷四無人。恍惚天台路，難尋兩玉真。
移來十丈峰，虬鸞舞虚牖。面面白雲生，終南亦何有。
荷鍤入中條，雲霞導雙屐。山腰翠漸微，冉冉孤亭出。
軒窗洞然開，正對西山碧。十日忘朝飡，飽此蓮花色。
去家十里遥，結茅在深樹。白雲洞口來，忽與幽人遇。
蒼鱗剥苔蘚，千尺自成趣。朝來雲霧生，緲縹欲飛去。
八十曽無恙，蒼顔出渭濵。寧知漢飛将，黑髮畫麒麟。
海上釣鰲客，曾聞太白翁。何如置孤嶼，圎嶠在庭中。
十萬琅玕枝，箇箇青欲墮。不分王徽之，借我亭中坐。
幽齋只數椽，科頭抱書讀。經旬不出門，芳草上堦緑。
朝吟白雪齋，暮憇青霞館。羲皇以上人，脚赤髮仍散。
危闌繫鐵絙，髙懸四松上。千尺凌雲臺，晉人何足尚。
虛閣倚青蓮，恍入荘嚴界。悠然清浄身，萬古長不壊。
一出恒沙河，彈指幾千劫。金剛在舌根，何許貝多葉。
聚書三十冬，插架三萬軸。開巻時忻然，三公豈吾欲。
簾内延湘妃，簾外種湘竹。秋風何泠然，淅淅動蒼玉。
李翁卧亭午，春深掩柴荆。忽聞風雨響，疑是勤王兵。
湖上秋風生，推窓緑無數。不製三閭裳，但製三閭賦。
虚齋窅千尺，恍忽阿融留。何須疑陸處，天地一虛舟。
左手鸕鷀杓，右手鸚鵡杯。拍浮酒缸中，萬事何有哉。
翩翩白鳯凰，夜吐青藜館。何人坐吮毫，莫是揚中散。
孤亭十尺蔵，梅花萬株列。中有姑射仙，肌膚若氷雪。
事業等唐虞，浮雲過太虚。何如髙閣上，支卧一床書。
蘭若何翛然，焚香擁孤衲。兀坐萬縁空，繩床下黄葉。
移将九畹芬，散植雕楹畔。悠然丈室中，如坐瀟湘岸。
飛樓瞰平津，空翠散遐矚。山雨暮欲來，蕭蕭入窗緑。
便欲开船去，因君更写蕉。要知相忆地，叶上雨潇潇。
南園紅藥盡，西塢緑隂重。别有蔵春處，胡床未易逢。
葉落楓如撼，花攲桂若崩。白頭溪上叟，閒坐結魚罾。
憔悴鷫鸘裘，飛霜正暮秋。亦知粧閣上，頻夜望刀頭。
妖姬年二八，艷色妬名花。莫問張君瑞，崔鶯是婿家。
何物東園翁，老作儲皇翼。後夜呼茆君，乘風起八極。
飛樓跨四松，杳杳拂雲漢。白日廣陵濤，飄蕭起天半。
西來有别傳，自得碧筒趣。肯使柴桑公，攅眉獨歸去。
千尺摩雲霄，百圍蔽林莽。逍遙雙樹根，不作大槐想。
玉璜釣姬公，羊裘釣漢祖。竒哉清静君，玄成釣萬古。
層城粲朱華，彩艷照林薄。新篇露下吟，一一謝康樂。
玉匣閟昭陵，聚訟欲成藪。千載真蘭亭，復落王郎手。
林鐘踈北嶺，茶杵急西家。湖風亭子外，掃盡石楠花。
前身阿難陀，種此青蓮舌。何事五千函，虚谷盡貝葉。
百雉雲中午，雙虹水面晴。曲江春事蚤，隨處麗人行。
玉蘃迎風粲，金英浥露開。東籬遙悵望，拊掌白衣來。
直榦經時雨，緐英乍夜霜。靈均餐不盡，艷色滿瀟湘。
簮來盈宿露，插處炫明霞。布帽須頻落，何煩笑孟嘉。
裊裊依危石，亭亭照暮山。羨他甘谷水，千載駐紅顔。
虚齋植薝蔔，香氣何繚繞。一路聞碁聲，琤琮出花杪。
千頃竟何為，萬竿復何處。居然五畆園，獨領浣花趣。
朗吟池上篇，搆此數椽屋。禽魚互親人，恍惚見濠濮。
方池六尺脩，為深劣加丈。游魚不畏人，潑剌清波上。
何年卜此居，恍入子真谷。一徑懸飛蘿，孤亭吐喬木。
堂上三千賔，堂中六一叟。無日不開花，無時不攜酒。
翠幰何亭亭，朱霞亦濯濯。周遭十二闌，飛香透簾幙。
敲碁坐明燭，微風動清夜。遲我同心人，落花滿亭榭。
髙臺四無人，嘯聲墮林樾。彷彿羅浮仙，空山弄明月。
亭亭風霧中，琳瑯自成圃。何言對此君，大業在千古。
淇園暈紫霞，恍作赤城色。為問石家郎，珊瑚幾千尺。
青林帶平楚，雜坐惟漁樵。廻看萬峰裏，一逕入中條。
茫茫大河水，一葉向江南。不遇姜公子，何人借布帆。
揚帆度吕梁，囬首見蕭縣。桃源何處村，千家寄髙岸。
四月桃花水，歸帆處處看。南風薄暮起，停棹向新安。
黄河九驛路，驛驛旅人懐。飛流六百里，一夜到長淮。
長風破巨浪，一葦下三吳。那羨揚州鶴，腰纒上帝都。
飄然姑射仙，亭亭出林藪。宛似薛家娘，霜天濯素手。
霜飄金奏沉，風動玉聲碎。可似薛家娘，秋閨鳴素珮。
幽居武陵源，背城止十里。汎汎桃花舟，春江瀫紋起。
縁堤十數家，蘿蔓相縈帶。亭午聞雞聲，翛然白雲外。
愛此春風吹，持竿坐溪畔。粼粼瀼西水，浮萍聚復散。
桂楫横沙棠，沿泗殊未已。落日漾中流，蓮歌四面起。
青山在南隣，緑水在北牖。為問柴桑翁，徑中復何有。
采采幽蘭花，清香畏零落。何處佳人来，含情坐林薄。
玄亭落花遍，兀兀把壺酒。山童懶應門，失我同心友。
今朝好風日，策馬東郊行。雙柑挈斗酒，往聴黄鸝聲。
偶結清浄縁，幽齋種薝蔔。凄迷月色下，馨香不忍觸。
深林斸黄精，冉冉白日暮。千巖與萬壑，不記来時路。
静夜無人聲，微風動梧葉。散髮踞胡床，忽上南樓月。
赤脚仍蓬頭，焚香坐長夏。何處来清風，泠然北窗下。
言從劉伯倫，荷鍤載壺酒。一醉眠滄浪，蟬聲在髙栁。
夜凉起南軒，梧風時澹蕩。疎雨滴堦除，復濺池荷上。
横琴當緑蘿，萬籟夜俱寂。凉月何紛紛，飛螢暗中入。
信歩不知逺，蒙茸入深樹。悠然亂石中，忽與樵人遇。
一榻懸空林，寒蟬滿窗户。但記入山年，不知出山路。
曳杖隨寒山，遙遙不忍别。欲趂斜陽歸，亭臯遍黄葉。
扳援桂樹枝，秋色俄已半。為報山中人，花開正如霰。
連山帶返景，依約澄潭上。白鷺時驚飛，銜魚入深巷。
何方問竒客，扁舟載尊爼。欲采芙蓉花，悠然向南浦。
偶作瀟湘逰，置此江中嶼。萬緑圍軒窗，九疑何處是。
尺素隨桃花，傳情報仙媛。為掃石床霞，殷勤待劉阮。
閉户動經旬，長齋度晨夕。不知園中草，蒼翠已盈尺。
手持長生瓢，隨意坐林薄。凉風吹古藤，時復數花落。
凌晨出東籬，采菊動盈手。悠然南山色，落我杯中酒。
素手何亭亭，新粧儼明玉。誰憐絶代姿，嵗暮倚空谷。
清晨策蹇驢，正見梅花發。獨往灞陵橋，千峰亂飛雪。
掃石坐危顛，髙天下雙鶴。欲問馮郎碑，東峰夕陽落。
挂錫辭吳嶠，支笻入晉闗。秋風秋葉裏，獨向五臺山。
五臺五百僧，日暮鳴鐘待。獨有病維摩，未赴文殊會。
立馬蓬萊島，千門霽色通。西山四百寺，處處玉華宫。
文杏作雕梁，盧家白玉堂。武陵雙俠少，下馬入垂楊。
寂寂東籬下，黄花意自真。笑殺龍山客，空遲落帽人。
短橋留夕照，烟樹隔江深。過客應廽棹，疎鐘出定林。
前途風色起，孤舟暫停泊。寒鴉不斷飛，殘暉在山閣。
一巻南華子，科頭抱雙膝。時有鹿麋来，殷勤似相識。
深林四無人，徙倚白雲坐。山風日暮来，吹我鶡冠墮。
散髮孤峰頂，去天不盈尺。四顧中原空，悠然獨捫虱。
悠然濠濮隣，會心豈在逺。魚鳥時親人，不覺白日晩。
乞得真形圗，五岳在指掌。撫琴一動操，欲令衆山響。
蓬蒿滿宅前，中開一行徑。髙樹八九株，挾書坐餘蔭。
梅覺寒山春，月鏡虛潭白。舒嘯四無鄰，松風響如答。
可人費招呼，俗士且廽轍。入室惟清風，當窗但明月。
山静無人聲，焚香坐朝暮。蒼蘚盈堦除，落花遍庭戸。
空齋種白楊，悲風時謖謖。人生不得意，千嵗復何益。
長嘯臨髙臺，白虹貫四野。龍泉與太阿，汝乃知我者。
何勞鄴侯書，繞架三萬軸。痛飲讀離騷，居然名士足。
庭花晝合圍，松竹蔽行道。淡麵邀緇流，相對豁懐抱。
左持鸚鵡杯，右把鸕鷀杓。拍浮酒缸中，生計長不惡。
薄俗難共居，紅顔不長好。吾将跨大鵬，神逰八極表。
明月圓復缺，春風去不來。淚隨花雨落，點點在蒼苔。
昨夜三更裏，還鄉夢卻成。朦朧半驚覺，連喚小兒名。
日暮庭陰合，斜陽復照簷。不禁風絮亂，寂寞掩重簾。
病身勞應接，長日掩栠扉。燕子來何晚，春歸寒未歸。
炎赫迎新節，綈袍洗未乾。那知一夜雨，更作九秋寒。
萱草花空發，丁香子又生。浮雲無處所，孤月不須明。
一鏡涵空明，波光倒樓殿。錯誦玄暉詩，澄湖碧如練。
淚為看花落，愁因對酒多。良辰不再得，衰莫欲如何。
望帝千年魄，聲聲是淚流。空庭無竹樹，省得一春愁。
移来蜀相祠，曽息軒皇駕。乍宵風雨聲，恍惚蒼龍下。
何来千仞壑，貯此百尺流。莫令到人境，畏引桃花舟。
禾黍被郊原，緑疇自髙下。何論十仞堂，将築萬間厦。
松柏啼烏鳥，楸梧下寉羣。咫尺親顔在，無勞望白雲。
悠然人境中，舟車任來去。底事論避喧，本無喧可避。
泠泠清溪水，倒流向幽谷。任洗髙人耳，不濯凡流足。
突兀金臺尖，去天不盈尺。中夜五雲飛，正見蓬萊日。
年年學臨池，赫蹏苦不足。種取緑雲箋，窗前三百幅。
六翮何飛揚，含苞翳深樹。朝來覓羽人，共跨青鸞去。
蕭然丈室中，焚香自朝暮。乍夜文殊過，窻前遍甘露。
盱衡長史鋒，緩頰中軍筆。門外真長來，氣壓孫安國。
愁看巫峽雲，懶醉羅浮月。靜夜楚天遙，黄陵秋萬疊。
持竿俯碧流，莫學蟠溪客。白首向岐周，抛綸事西伯。
觀棋坐斧柯，四面青山色。囘首一千年，桃花爛春碧。
時邀石户農，耦耕放黄犢。翻笑厯山人，移情九州牧。
大隗在何方，襄城亦奚有。莫言五尺童，曽稽軒轅首。
四山晴送色，孤榻午生凉。伏枕無餘事，幽禽噪緑篁。
上下五千年，縱横三萬軸。高憑百尺樓，遠送乾坤目。
不讀昔人書，那知當代旨。自信阿龍超，任將周顗比。
落落諸年少，沾沾問字來。莫嫌雙眼白，白眼更慵開。
駱生去靈隱，八咏何人識。寥寥婺女傍，一片寒山石。
支笻上寒山，石磴連雲陟。蘭若無人聲，禪關墮黄葉。
危樓倚太空，裊裊一千尺。美人期未來，江雲四面入。
箕踞長松下，一齋大如斗。白眼雙飛揚，人間復何有。
虚廊寂無人，飽看瓊瑤墮。想像釋迦文，頺然雪山坐。
朝夢江蘺開，夜夢江蘺落。如何二十年，不到江蘺閣。
栁色帶平湖，桃花拂釣艫。斜陽下南垞，一片輞川圖。
西山四百寺，寺寺金銀臺。莫言去天遠，囘首見蓬萊。
孤亭寄華頂，去天僅容尺。時有牧羊兒，招邀煮白石。
長日花隂下，安眠雪作膚。玉人春夢醒，何處喚貍奴。
一夜江蘺花，亂吐山房側。喚取汨羅人，窻間弄秋色。
何年駕飛閣，縹緲凌天風。朝來五千丈，半入江雲中。
羽扇白綸巾，瑤琴坐來歇。山童無處尋，一片長廊雪。
悠然四松頂，置此六尺齋。事事張功父，何論十二釵。
手持淨名經，高座揮玉麈。長爪何錚錚，菴頭遍花雨。
苦竹數百竿，中藏室如斗。試窺隔岸人，可是王猷否。
博山燎沉水，鳯巢擁羣娃。雙烟結一氣，爛漫凌紫霞。
感君刺臂恩，聊此休六翮。夜來警露聲，時墮清音栅。
鼓吹出層顛，恍奏鈞天樂。氣懾阮嗣宗，聲從半空落。
中天搆層臺，登臨何快哉。披襟一長嘯，萬里雄風來。
半畝疎烟合，危峰落照含。蒼茫白雲裡，有路入終南。
禾黍滿前村，桑麻自成邑。千古桃花源，秦人餘古蹟。
平野何蒼蒼，空林動寒影。扣角晚歸來，斜陽墮西嶺。
隔岸遠山色，蒼茫生暮愁。孤舟烟雨際，獨占楚江秋。
五岳行蹤僻，三山去路遐。何如北窻外，坐卧九蓮花。
崢嶸十尺幽，誰辨白公畱。試喚香山丈，時時解點頭。
暫去三冬候，重來六月中。何如隴山翼，空憶主人翁。
為笑支公鶴，凌雲杳莫攀。羨他池上翼，飛去復飛還。
幽巖泉，源流自東魯。中有杏樹壇，莫認桃花塢。
綽約孤亭中，梅花鬭清絶。高天一萬株，亂灑羅浮雪。
世事了不聞，峰頭數椽屋。劚取華山雲，長歌下空谷。
家臨洞庭口，門對君山色。微風巻釣綸，萬頃湘潭碧。
淮水何湯湯，布帆疾于矢。一夜東南風，吹船七百里。
百尺牽大河，一步一囘首。懊惱石尤風，多于故人酒。
落日燕山道，寒風漢水波。碧空秋萬里，錦字數行過。
不斷征人淚，全消旅客魂。一天疎雨過，燈影暗長門。
漠漠秋清月，蕭蕭野岸風。寒蘆休揀盡，全樹上林東。
乍可餐菱荇，那能豢稻粱。數羣烟雨外，恍忽似瀟湘。
雪阻燕山道，風寒易水塵。獨憐陳仲子，掃榻待幽人。
一家猶道路，十日寄并州。幸借元龍榻，安眠百尺樓。
為愛三山色，金焦問法幢。一酌中泠水，浮杯夜渡江。
布衲披雲去，蒲團向月裁。故園芳草色，應遍雨花臺。
片錫長安去，珠林照紫霞。横經高座寺，講席半天花。
四百南朝寺，青鞋處處遊。何方駐瓢笠，古刹寄牛頭。
嘹嚦鶯初囀，輕盈燕欲飛。應知杜陵老，日日典春衣。
遠山睂綽約，秋水睫瀠洄。好覔張郎畫，無煩魏帝催。
突兀龍山色，登高豁旅愁。黄花亦無賴，偏逐少年頭。
粲爛朝霞色，峰頭幔作亭。長城一萬里，天接太行青。
太行何崔巍，千崖界空紫。異日吳使君，功名亦如此。
使君本人傑，挾策遊蓬萊。朱顔映緑鬢，片諾雨花臺。
雨花臺上遊，黄金館頭别。一鳴空驥羣，排雲叩閶闔。
亡論汲生戅，祗益衛侯賢。何限飛沉事，黄梁二十年。
一代絲綸寄，千秋保障名。高牙擁大斾，西入晉陽城。
白頭徒自新，傾蓋儼如故。蔽芾越東西，棠隂十萬户。
飛鴻遊碧漢，尺鮒泳滄浪。脉脉窮交意，相看大海旁。
當年京兆府，一面覩荆州。詎意飛騰速，鱗符覲玉旒。
百吏咸趨風，千官競迴席。人生得意年，天門騁八翼。
旬宣既南國，保釐復西土。著繡還故鄉，朱節震華鼓。
左淬莫耶鋒，右淬干將鍔。宇宙兩神龍，延津當晝躍。
樓船濟汾河，中流渺雲霧。耐可鮮荔枝，不到桑乾渡。
燁燁承明廬，上考書第一。白首洛陽才，呻吟卧蓬蓽。
幽人读书处，茅屋倚江开。云抱长流去，山衔好日来。
一棹沧江上，烟流带浦沙。小桃通细涧，别浦入荷花。
蒼梧帝子游，蕭瑟倚清秋。一握氷紈裏，長縣翡翠鈎。
雲樹逺重重，川平夕有風。買魚呼不應，船過釣臺東。
亭小贮琴声，池清蘸花影。晓日上窗纱，幽人梦初醒。
倦鳥投林處，斜陽在樹枝。薄雲收未盡，山雨乍晴時。
薫風何處來，吹我庭前樹。啼鳥愛繁隂，飛來不飛去。
花發東風軟，鳥啼春晝閒。抱琴出門去，隨意看青山。
莫把層樓倚，樓髙接逺天。東風鄉國路，直在白雲邉。
茅屋三两间，草草避风雨。客来不入门，坐爱千年树。
莫向池邊去，芙蓉花正開。近來憔悴甚，應是被風猜。
華月窗間過，涼風扇底生。撫時追徃事，幽恨不分明。
雨濕狐裘逗，鞭揚馬足忙。亦知煖閣好，帝里旅懷長。
款語途中緒，聯鑣雪裏山。鄉關何處是，回首淚斑。
我是殺心漢，從來無侶伴。塵土不沾身，坐地教人看。
丹山有彩鳳，仞立已多年。庭除豈棲止，覽德下蒼煙。
滄海有神龍，魚潛在池沼。指顧奮風雷，行霖霄漢表。
柳態隨時秀，花容近酒輕。綠窗京洛語，盡抹早鶯聲。
馬上碧衣郎，春風錦帶長。上林花萬樹，無處不飛香。
尺籍徴兵下，銅魚使者章。臨淄十萬戸，一半戍漁陽。
朝正開左个，玉帛古元侯。千騎東方至，朱衣在上頭。
掛冠三觀頂，長揖海雲孤。羞殺秦人樹，猶稱五大夫。
一艇烟波裏，垂鈎傍月親。風塵囘首地，多少未歸人。
輟耕隴頭夕，山雲稍欲没。散髪嘯平林，飯牛待涼月。
湖上煙花暝，湖中絲管催。木蘭雙槳在，何處莫愁來。
蕩漾芙蓉花，驚出鴛鴦鳥。芳湖明月曲，吹送吳天曉。
碧水似開鏡，遠山如畫眉。岸花凝笑臉，堤柳鬬腰肢。
借問盧家女，佳名是莫愁。不知秋別恨，何處上心頭。
有弟天涯隔，无人消息稀。何时比鸿雁，一道向南飞。
蚤学屠龙技，三年望有成。朝来鉴海水，华发已先明。
得志有偶尔，居贫方晏然。君观纸上墨，一日是千年。
幸免黃河險，復阻清淮流。南風十日發，不見北來舟。一解南船疾如馬，北船不得下。天道何時平，風便往來者。二解淹泊清淮浦，悵望丹水涯。狂風吹我舟，不得早還家。三解晨起望佳人，日入未遑息。白雲蒼梧間，是我心所憶。四解雖有紈與綺，不如故時稀。雖有新相知，不如故所思。五解征夫念閨人，非爲顏色好。遊子戀故鄉，非關萬里道。六解黃鵠翔天風，千里不可乘。安得東南翮，送我至廣陵。七解廣陵非還家，行子暫棲泊。稍緩旅人愁，非貪估客樂。八解淮南多桂樹，何似故山北。廣陵好風月，何似故鄉陌。九解
局上閑爭戰，人間任是非。空教採樵客，柯爛不知歸。
茲山甲天下，葱翠自開闢。石磴緣空青，新營眩金碧。
嵯峨幽谷山，寂寞彭澤令。絕境空自奇，高標岌相映。
三宿酣神酎，鄉名因此呼。山中千日者，自合是仙都。
生爲大宋人，死爲大宋鬼。何以洗此污，清溪一泓水。
新柳未成姿，新蠶試吐絲。思君如杜宇，啼到血枯時。
靈鷲古道場，攝乎大國間。一日忽翬飛，四顧無靦顔。
曉行不知程，夢醒聞細浪。曙月逐雞聲，櫂歌來枕上。
小雨收溪北，微雲沒舍西。地暄鸚鵡鬭，日暖鷓鴣啼。
攀藤緣絕壑，野鹿場邊去。鳥銜山果來，落在鹿眠處。
栖禅余百年，问僧仅三众。凭虚围曲阑吴，架壑出飞栋史。
此君久不見，歲晚伴華顛。直節要到底，勿論方與圓。
一道香蒲水，奔流下翠微。醉起弄珠箔，回風捲雪飛。
花宮環碧水，百尺駕春濤。縹緲金銀闕，雲門控巨鼇。
松門送客返，棲鶴滿珠林。昏黑藤蘿外，鐘鳴山翠深。
江上日煙雨，禪林渺何許。磬聲時一聞，不見僧行處。
輦路餘衰草，荒臺千古留。空懸漢時月，不見漢時秋。
白雲在空山，還望山中客。聊持一片心，惆悵千峯隔。
叱起羣龍馭，天雞聞遠空。東溟一杯水，洗出金輪紅。
今朝江水濁，雲日汩虛明。我欲澄流滓，中流見太清。
閣迥青林上，臺孤碧霧懸。寂寥誰與晤，吟眺下江煙。
夕陽下前山，山光落溪水。欸乃時一聞，只在山光裏。
前山是銅鼓，叩之寂不鳴。試植干雲木，風調韶濩聲。
漁唱閑皆去，鷗羣過不還。平江展如鏡，不遣照愁顔。
幾度別仙山，瀛洲綠水環。碧桃開又落，亂點玉苔斑。
叢翠當軒密，新陰南席移。晚來風雨至，應長出牆枝。
盡堪供嘯詠，不假報平安。莫謂龍身小，風雲終日寒。
本買王猷宅，兼開蔣詡園。不須期二仲，好客但過門。
當日一壺酒，空談晉代風。今朝玉麈尾，幾個竹林中。
客居能免俗，塵事詎能清。坐近淩風幹，方知飲露情。
秀色憑開帙，清涼蔭弈棋。名賢須對酒，留客共題詩。
近種牆東竹，時常借客看。長安無釣侶，不慮伐漁竿。
昔住篔簹谷，千竿綠映池。雖無封比渭，竊有詠臨淇。
處士移孤幹，高僧惠數竿。清風共明月，今夕稱閒官。
江南雲水鄉，薊北冰霜地。由來歲寒心，不以移根異。
勁節含龍籜，孤標出鳳池。最宜風月夜，不遣俗人知。
阮家有賢叔，學孔更師莊。禮法容疏放，風流減少狂。
昔時賭墅客，今日竹林人。不待羅囊解，吾知小阮貧。
有客從南來，聞是爾相識。曾無一字書，安知我心憶。
相送御溝水，天津南渡頭。不堪臨泛處，頻上望京樓。
落日官舟發，前溪簫鼓聞。只愁驚鶴夢，兼恐動鷗羣。
野曠天明水，風清月在林。孤舟一夜興，行客十年心。
人代看天地，河流閱古今。乘槎無處覓，閑取水經尋。
越鳥南飛去，徘徊望北林。何須江海上，始識子牟心。
斥鹵連河曲，謀生少耕織。丁夫販海行，少婦負鹽出。
人衛臨淇水，閭閻尚古風。但聞歌棗下，不見詠桑中。
客興在揚舲，懷人任醉醒。連宵風月美，七十五長亭。
夏至南風盛，維舟向河澳。問君何淹留，南園荔枝熟。
清源財賦窟，但富商與賈。笙歌滿畫船，誰識運丁苦。
岸傍新種柳，短短濯流絲。未足煩君折，春情只自知。
風聲泛池荷，月色到衾枕。漕舟中夜喧，客子不遑寢。
堤柳逆船行，岸花臨水發。欲折寄情人，惆悵前朝別。
浦日生殘照，河風送晚涼。停橈未忍去，爲愛岸邊楊。
長日惟臨水，經旬不見山。欲兼山水趣，只有畫圖間。
嶺嶠人未歸，汀洲芳巳晚。時聞兩岸香，不知花近遠。
轉輸蕭相計，積貯賈生篇。月出萬檣立，漕穿一線懸。
志士不貪生，貞夫恥倖成。如何魯連箭，只解射聊城。
洑流幾千里，往往見清川。滙作滎河澤，奔爲趵突泉。
日有登高興，雲林不可攀。移舟當缺岸，始見穀城山。
長堤幾百里，兩岸夾重湖。白水映城郭，青天隱舳艫。
誰言北湖內，百里泛荷花。爲少吳姬采，來衝漢使槎。
江南蓮葉舟，江北蓮花嶼。盡日雙鴛鴦，無人自來去。
近徐山漸眾，出濟水纔寬。始覺行無礙，兼知路不難。
橫汾猶有唱，過沛久無聞。不見芒碭氣，回瞻碣石雲。
河流出西極，萬古下龍門。莫謂狂瀾在，終看砥柱存。
相逢滄水使，四載乃言乘。蒿目因淮泗，焦心爲寢陵。
河流未易清，海波亦難晏。不見淮徐間，深谷爲高岸。
無鹽猶自可，無禾當奈何。淮南百萬口，淚盡綠淮波。
湖平與天闊，水澹共雲浮。宿棹依蒲蔣，廻檣逐鷺鷗。
南湖蓮未稀，北湖蓮已亂。魚畏來舟潛，鷗驚去棹散。
逢君竹西路，送客茱萸灣。玉手搖蘭槳，瓊波寫霧鬟。
江都全盛日，錦纜引龍舟。畫楫三千女，空餘邗水流。
玉樹歌猶在，瓊花樂未休。至今水市火，猶似苑螢秋。
梅時風日清，的的向人明。帶雪香難掩，臨溪影乍橫。
冰玉有餘映，鉛華暫謝卻。安得素心人，徘徊弄春爵。
懸崖百尺幹，幽溪千丈雪。何處報佳期，及此上春月。
皎潔瑤臺樹，開花近東觀。素影臨玉階，孤芳入幽幔。
美人惜瑤華，欲折還咨嗟。素手輕盈立，來攀雪裏花。
銀環枝上出，玉袖花前繞。蕭關人不還，漢使春來少。
書報天中客，看花思不勝。韶光一如此，年鬢復相淩。
徘徊杏梁月，飄颻蘭殿風。更將芳潔意，吹入望春宮。
昨得春閨信，繁花映玉臺。今朝上苑見，云是故園來。
幾日辭邊渚，何時度嶺雲。鳳城秋月夜，一半爲離羣。
遠韻風前並，芳標月下清。既能孤幹直，何用數枝橫。
偶到梅邊來，珠簾半下卻。林裏寂無人，紛紛月中落。
昨夜春風生，吹送瑤臺雪。爲君展玉琴，高調石上月。
我有遊仙夢，如入清虛觀。恍見瑤臺人，臨風共攀玩。
閑來梅樹下，愛此歲寒花。何處堪留賞，瑤臺即我家。
月向枝上照，風從花下繞。風月如有情，憔悴令人老。
本來江嶺側，發豔玉臺層。孤芳但自保，何畏雪霜淩。
莫謂移根遠，開芳入漢宮。一枝何未放，知是待春風。
常日看花興，兄行弟必陪。今朝望鄉國，攜手上春臺。
聞君五湖去，三載無信息。但能念舊誼，何慮不相憶。
夙昔逢歡時，想見何草草。女蘿附槿花，如何得終老。
結伴三江口，遊戲五湖中。不惜今憔悴，當念舊時容。
銜杯何處好，風月臨江美。爲問江上翁，賞心竟誰是。
門臨綠野盡，鳥下清江深。借問王孫意，寧知春草心。
前山多白雲，可望不可即。惆悵山中人，遙遙似相識。
歸耕亦何事，十畝江邊雲。獨與飲牛客，門前水竹分。
山樓積翠多，紛紛皆可挹。不知翠入樓，但覺琴書湿。
拂拂復搖搖，春色向人驕。誰知入林客，神理固自超。
與子共垂釣，白日照孤舫。春來雲水生，清風動蘭槳。
青春對華館，少飲亦陶然。起步綠蕪上，行吟芳草邊。
小艇日無事，廻塘逗夕曛。幸無風浪險，隨意宿溪雲。
新年詩酒興，攜賞入山池。一步一留眄，高談恣所之。
步步山情適，煙霞春望高。庭梅飄未盡，半巳落源桃。
燈爛花仍豔，絃嬌酒復清。共將行樂意，來此敘幽情。
眉嫵臣罪小，君王一笑休。明日章臺路，便面越風流。
不負百年心，琴中托意深。如何渾忘却，猶費白頭吟。
山果包已盡，充然兩嗛中。雄雌自相命，槲葉老秋風。
莫出前溪去，隨宜下釣鈎。風波苦不惡，鱸鱖滿船頭。
野鹿正周張，猿投兩臂長。由基方逞巧，何似總相忘。
莫作河中水，愿为水上舟。舟行有返棹，水去无回流。
蜘蛛结网疏，春蚕成密织。密织不上身，网疏常得食。
雲氣蓬萊近，山陰草樹香。御風不知遠，仙骨已清凉。
行年似啟期，顔髮日夜改。此身尚我累，橡栗時自采。
買得五瀉舟，江湖落我手。呼兒下笥去，此事渠能了舟。
赤手謝銜轡，踏蹴翻九衢。健哉此女子，果勝大丈夫。
君留劍水潯，我卧弁峰下。十書九不到，思君無日夜。
秋水凝细縠，秋月明双杵。江南雁欲归，来向帘前语。
今日临长亭，明朝折杨柳。落叶有相逢，行人未回首。
是誰挼藍染，千條萬條碧。我欲問東風，東風澹無迹。
往往城中水，不知郊外甘。如何城市客，不肯住城南。
峭石激湍响，古城临水居。城东有渴叟，不及水中鱼。
当年人对月，共说两团圆。如何人不见，明月又今年。
江村春已暮，杜若滿芳洲。急雨翻叢薄，前山翠欲流。
清溪繞屋流，古木蒼煙積。竹牖帶風雨，山光來几席。
莫鑿流霞島，從教紫翠深。偶扶藜杖去，閒聽水龍吟。
秋藹薄雲檣，汐光連浦樹。遲遲海月生，獨愜煙波趣。
罟網疏陰合，蒹葭白露寒。醉眠孤棹底，聊作枕流看。
槎影橫孤嶼，風姿別一亭。鳥馴香欲醉，花落意還醒。
獨占溪山勝，寒香問有無。但持風格在，不受俗塵汙。
綠稠山徑小，農隙黍香微。草際喧童牧，牛羊薄暮歸。
斷石橫煙渚，菰蒲日易昏。片帆千里客，漭漭欲銷魂。
鬱水抱璿宮，飛甍湛新淥。勢欲浮空明，何人斷鼇足
溪陰老雲衲，乞食過前村。薄暮疲筇笠，空山聞扣門。
入林纓可濯，百尺瀉清泠。不用張蘿幌，潺湲待客聽。
桑木難爲攀，金烏蕩空白。三山倒影來，轉覺滄溟窄。
春臯閒霢霂，積靄晝多陰。欲指煙中寺，霏微不可尋。
物有爲身累，龜靈却受鑽。毛公今放汝，珍重保身安。
丁香從百結，恨只滿東風。未必愁能解，虛傳酒有功。
上方古棟宇，年久自參差。動我行人想，相看各賦詩。
沙寂扃歌榭，雲寒掠伎衣。寇兵日來往，商舶盡驚飛。
百里漾一碧，章華煙未銷。映簾千萬戶，無復楚宮腰。
水落星灘口，風恬灩澦堆。乘槎皆估客，應載蜀山回。
西望蠶叢路，煙霏晝不分。帆歸句亶國，惟認錦江雲。
醉殺湘酃酒，頻醒虎渡茶。何須涉江采，竝着渚宮花。
楚水日千里，飄香蘭蕙叢。波心無一折，端自爲吳儂。
墐著上囊口，從教蘋末吹。成颸不成籟，只有寸心知。
常年漢水發，槎繞石城流。今夕蒹葭沒，應無南雍州。
莫耽宜城醖，留醉楚天曉。昨夜夫蓉花，夢殺鴛鴦鳥。
憑將錦襜褕，絕意遊南浦。感君明珠贈，不忍遇交甫。
花葉自低昂，攀折人不捨。偷實定短人，朔辯愧黄馬。
霜葉彫殘芰，寒花發舊蘆。一秋明眼處，落鴈惠崇圖。
花開水晶缾，葉排青瑣窗。枝紅立白幟，蝶陣垂翅降。
松桂擢危岑，烟雲晝亦陰。洞門雖不鎖，誰測洞中深。
藥圃幽人徑，桃源處士居。歲時雖屢改，蹤跡尚如初。
住山頭欲白，何爾太邪揄。却厭舊時面，丹青別換模。
長劍歌明月，吳門一夜過。紅樓何處是，爲說馬闌坡。
山闊青連海，溪長綠繞城。規模唐故郡，弦誦魯諸生。
闲溯东风去，溪头千树花。停舟偶然坐，日暮未还家。
清流意不浅，君须为渠醉。莫遣醒时归，犹解尘中事。
隔溪语农人，新禾胫尚短。车痕记水畦，莫灌东畦满。
见说瓜堪摘，闲过洲上来。小船风打去，半日未能回。
独酌蔷薇下，花阴乱午风。有时残露滴，刚著酒杯中。
细草缘蹊软，晴朝步屟迟。往来深树里，啼鸟不曾知。
去买沔阳船，挂帆上秋水。别路折垂杨，歌声断肠起。
花落烟江口，青苎新槽酒。索寞辞官资，还家奉眉寿。
官樣何如野，謀生拙最宜。君門標野拙，篆刻大精奇。
入般湼槃際，拳拳報母知。從棺更湧出，為母説分離。
道原自天出，堯以是相傳。曰孝悌而已，人人具此天。
大連少連者，夫子筆之書。誰謂東夷子，而於喪善居。
船頭酒多少，船尾閣春沙。恰到溪窮處，山山枳殻花。
一氣轉洪鈞，陽和觸處新。上林春更早，草木已精神。
玉切菖蒲細，金包黍角香。年年慶佳節，燕衎侍君王。
日向皇都永，冰從太液融。青陽纔轉律，物物被和風。
卑服即康功，君王儉德隆。却頒羅與葛，恩渥被羣工。
木德新回律，瓊壺暖不冰。舉頭聞鵲喜，翔舞下觚稜。
擷秀鬭羣芳，兼收百藥良。不因仁及物，庶草曷蕃昌。
风来夜枕寒，云生晓窗雨。旅思共秋清，遥思故山侣。
旦暮潮流急，東西徑路斜。無從質疑字，共屬野王家。
靈烏噪何許，反哺向中林。人可不如鳥，而無愛母心。
辽鹤断归期，摊书赖拄颊。山月冷不眠，雨声战寒叶。
暑伏凉又生，虫吟叶已故。壮日苦不常，翻书落寒蠹。
独屋芝草香，蘅门落松子。轻舟泛芙蓉，明月在秋水。
幽弦不成声，手生欲谁诉。平安两字书，开落几花树。
中分爻兩段，風使十橫斜。文上元無分，人前强出些。
念別三年久，相望一舍間。無人寄消息，風雨暗前山。
頹然一睡足，巖溜尚潺湲。面几郎山郭，寂無人世喧。
荆楚西南地，清明咫尺天。遠山猶带雪，高柳已藏煙。
麗藻高鄭衛，專學美齊傳。容揄難有屬，筆削少能干。
濯足臨澄碧，和雲臥石室。淅瀝天風生，披襟當呼吸。
石門江嶂斷，來往思無窮。萬水浮天外，千帆落照中。
桂江幾千里，新水下渾渾。偶動乘流興，堪浮五石樽。
臺榭一方勝，江山千古同。由來涕淚處，不獨有羊公。
淺淺瀘瀟水，粼粼碧玉光。馬蹄飛電疾，突過板橋霜。
秋水光于黛，新妆爱日斜。隔溪深不语，孤棹入菱花。
草深香径合，花冷屟廊空。惟有吴宫水，春城四面通。
楼台春后掩，环珮月中行。莫上胥门望，寒潮昨夜生。
国亡身亦虏，却载五湖槎。借问西施女，何如张丽华。
张王旧时宫，零落数枝柳。不是春风生，芳菲讵能久。
湖波绿如剪，美人照青眼。一夜愁正深，春风为吹浅。
不信湖中好，侬身别有家。翻愁岁华尽，不敢采莲花。
风落平沙稻，霜垂别渚莲。西湖三百亩，强半富儿田。
草碧明沙际，霜红试雨初。官船荡素桨，惊散一双鱼。
莫唱西湖曲，湖边歌舞稀。侬家年少日，游冶误芳菲。
松風生晚凉，坐久市聲歇。客去行獨吟，踏石碎明月。
露重花垂泣，烟深柳暗颦。如何清禁里，有此断肠春。
飛到一枝上，須啼三五聲。烟中猶彷彿，月下最分明。
觀國丹心切，橫舟綠水遲。東君如有意，風返曉江吹。
鄱陽湖口縣，山合鎖人烟。石壁排屏翠，臨江障百川。
上到北高峰，京城一方冊。天邊極雙眸，雲闊海門白。
歲宜鄉里守，杯共弟兄銜。明日人相問，行年五十三。
秤錘盤巨石，藏重亦藏輕。待出持衡手，一匡天下平。
芭蕉我所愛，明潔而中虛。禪房富靈根，頗似人清臞。
遠適廬陵郡，經旬泛楚天。江山晴繞枕，星斗夜隨船。
天意降時雨，山川潛出雲。鋤秦將授漢，此力半因君。
海腹藏吳楚，天樞轉斗牛。夜分驚日浴，潮落見鯨遊。
雁級指高冥，登瞻地域靈。路尋滄海斷，山带沃洲青。
白石洞間路，吾家在其中。琴窗與書閣，一半是雲封。
夜雪没毡城，闻箛三两声。漫山是猎火，照着汉家营。
结客千金尽，酬恩一剑存。羞为狗盗伍，不傍孟尝门。
生怕柯亭路，扁舟况独行。见人防泪下，不敢问君名。
幼小工刺绣，极知针线难。只缘花样古，不耐入时看。
水從東塔來，却打西澗過。八萬四千偈，爲我細說破。
濟川須用楫，罔水戒行舟。四海風波路，安眠是勝遊。
小橋通南浦，夾道桑榆綠。水繞若連珠，風傳芰荷馥。
玉簟夜凉新，秋蛾暗里颦。如何天上月，独照掌中人。
望断伤春眼，湘帘懒上钩。落花深院静，鹦鹉对人愁。
下床着新衣，初学小姑拜。低头羞见人，双手结裙带。
太液柳垂丝，昭阳花满枝。如何长信草，独是见春迟。
照井怨憔悴，顾影莫垂泪。犹胜张丽华，怆惶井中坠。
斵石自何許，枕之懷赤城。空廬復蕙帳，旦暮白雲生。
蓮謝秋塘晚，風來野水香。采蓮休采葉，留蓋睡鴛鴦。
獨棹三巴夜，秋髙片月孤。灘聲將客夢，萬里下東吳。
行草得三昧，林間嘗與語。秋風忽捲衣，別我之何所。
叶苦寒摧绿，花愁雪妒红。自知荣适晚，不敢恨春风。
湖上清秋夜，扁舟泛碧波。紫箫吹不断，无奈月明何。
日落潮生浦，天空月上沙。归舟与飞鸟，相趁入芦花。
怪底黄石公，乃是赤松子。蒲柳不自强，一見顙應泚。
杳默閟虛曠，森爽離人寰。玉室非所詣，回首烟中山。
上作千仞翔，下作千巖棲。簫韶在何處，蒼梧雲氣迷。
終古鬰岧嶢，東南此撐柱。當時若更高，恐礙日月路。
胡髯抱嵌巖，白雲擁萬里。若弄華陽珠，我欲割左耳。
牵丝犹怯冷，照影却含羞。独立梧桐月，芳心不奈秋。
酒尽情无极，花深眼欲迷。拂鞭归去晚，月在画楼西。
漾舟采芙蓉，回桡过莲浦。与君剖莲房，试看谁心苦。
秋山與湖水，遠近如相送。後府宿扁舟，知師有歸夢。
所事既非主，不归将若何门前五株柳，空惹北风多。
試吏才未申，食貧同古人。何以贈行色，一酌湖上春。
皇城十二衢，埃塵滿香裓。何以待歸期，山中桂花色。
過盡萬千樹，所巢惟一枝。思君如皓月，終古不相辭。
朝出扶桑來，莫入虞淵去。胡不緩馳驅，百歲一朝暮。
石梁双跨溪，虹影倒涵水。斜月未堕烟，烟中市声起。
春霖卷流芳，霽旭浮遠野。白首貞元人，相期古松下。
念念通前劫，依依返舊魂。人生會有死，遺恨滿乾坤。
塞日穿痕斷，邊雲背影飛。縹緲隨黄屋，陰沈護御衣。
雪簷晴作雨，道空日如年。燕坐無餘事，牀頭易一編。
歲晚惟松竹，於梅伯仲間。藉溪幷白水，着個老屏山。
采莲度横塘，荷花远近香。花间擘莲子，多半是空房。
森然桃李陰，當春皆手植。更求青青枝，要見歲寒色。
古硯蟾蜍滴，文屏薤葉書。世間多倚伏，休歎橐中虛。
少年骑骏马，意气两相骄。驰骋春风里，人看满渭桥。
灌時須趂暁，日出露將晞。栽後無多日，苗添幾葉肥。
種爾酬佳節，節過開尚遲。縱令遲更好，爭似莫愆期。
無日不相訪，殷勤直到開。一從栽種後，籬落幾徘徊。
秋來菊覆畦，青蕋著枝時。蕋少花方好，渾消三兩枝。
秋來開幾叢，宛見晉人風。折向東屏笑，樽中酒可空。
籬下開雖好，盆中看亦宜。金錢盈屋裏，寕敢富翁欺。
籬畔醉黄花，巾披一幅紗。濁醪還自醸，何必向隣賖。
秋菊可飡服，落英多晚香。不知騒賦後，才思有誰强。
濁酒幾番醉，黄花千古秋。酒香花正好，不必漫生愁。
人生貴自適，於焉樂所遇。開軒水石間，無限湖山趣。
亭前竹色好，亭下池水寛。平波浸寒影，古鏡飛青鸞。
米老拜為丈，我復結為友。堅貞太古心，天地同不朽。
齋前鑿方池，聊以供滌硯。雲影與天光，波靜時時見。
疑是廣寒物，金翠何燦燦。香風四面圍，經霜猶不散。
香葉多攀結，銅柯巧屈蟠。蒼龍倚簷外，翠壁聳髙寒。
結葢多川産，盤根盛吳中。清風記賦筆，允矣歐陽公。
柔條架低屋，紫心開玉團。摘花醸芳醑，清香入肺肝。
愛此九節蒲，托根一拳石。晴窓風日妍，相看眼逾碧。
羣峰面面開，幾處玉樓臺。今夜望溪口，有人乗興來。
向晚雨初過，南湖水氣凉。隔簾有荷芰，不必更焚香。
新開竹下扉，地僻徃來稀。鄰曲東西巷，牛羊晚自歸。
晚節喜長存，陽坡大託根。年年春雨後，生子又生孫。
自慚閑索居，豈貪顔色盛。愛渠真不言，可以通三徑。
鳴騶入遠樹，飛蓋渡長橋。水闊鷺雙起，波明魚自跳。
朱欄明綠水，古柳照斜陽。何處偏宜望，清漣對女郎。
春色到江斷，野香涵日嬌。鳥穿芳樹語，人隔遠山樵。
雨過苔猶濕，風來戶半開。閑花忽落盡，啼鳥自飛來。
臨水復攲石，陶然同醉醒。山霞坐未斂，池月來亭亭。
連環結連带，贈君情不忘。暫別莫言易，一夕九回腸。
雙鴛刺繡領，粲爛五文章。暫近已復遠，猶持歌扇障。
日暮上帘钩，春花压翠楼。忽闻宣召急，罗帕掩箜篌。
浮雲吐明月，流影玉階陰。千里雖共照，安知夜夜心。
落日沧江雨，东风废苑春。莫言三国士，犹胜六朝臣。
行人夜已斷，明河南陌頭。雙璫不擬解，更欲要君留。
落日堤上行，獨歌携手曲。却憶携手人，處處春華綠。
紅芳曉露濃，綠樹秋風冷。共喜巧回春，不妨閑弄影。
溪邊野芙蓉，花水相媚好。半看池蓮盡，獨伴霜菊槁。
客路逢寒食，花山不見花。歸心隨北鴈，先向洛陽家。
山色無遠近，看山終日行。峯巒隨處改，行客不知名。
野岸溪幾曲，松蹊穿翠陰。不知芳渚遠，但愛綠荷深。
有錢但沽酒，莫買南山田。勾引催租人，驚散青松煙。
誰道梅花早，殘年豈是春。何如艷風日，獨自占芳辰。
碧虹跨平湖，远岫参差映。门影入波圆，五十三明镜。
太史頒時令，農家候土牛。青林自花發，黄屋爲民憂。
御水冰銷綠，宮梅雪壓香。新年賀交泰，白日漸舒長。
移舟烟水上，吹笛藕花前。衣薄露如雨，杯空月在天。
萌牙資暖律，養育本仁心。顧彼蒼生意，安知帝力深。
马上相逢处，春风在洛阳。陌头杨柳色，一一断人肠。
客行情最苦，草草共清尊。萬水千山路，今朝好出門。
林樾暑不到，水亭涼氣多。白鷗飛復下，隨意點蒼波。
南山一千丈，秋色共峥嶸。開樓遲佳色，聴此松風聲。
沈沈萬壑静，杳杳千山白。何處孤舟人，凌寒蕩空碧。
獵騎迷行迹，歌姬襯舞裙。郊原春雨潤，野色望中分。
密葉花成子，新巢燕引雛。君心多感舊，誰獻辟兵符。
梅黄初過雨，麥實已登秋。避暑多佳賞，皇歡奉豫遊。
畫扇催迎暑，靈符喜辟邪。風光麗宮禁，時節重仙家。
天清槐露浥，歲熟麥風涼。五日標嘉節，千齡獻壽觴。
冰壺凝皓彩，水殿漾輕漣。繡繭誇新巧，縈絲喜續年。
繭館覆柔桑，新絲引更長。紉爲五色縷，續壽獻君王。
天容清永晝，風色秀含薰。五日逢佳節，千齡奉聖君。
香黍筒爲糉，靈苗艾作人。芳音邈已遠，節物自常新。
白鷗將野櫂，蕩漾波光冷。木落秋氣多，孤篷逗霜影。
荷静香露圓，波深藕根白。白晢誰家兒，折花水邊劇。
寒潮落沙堰，高栁入荒烟。莫把長條折，秋來欲繫船。
連峯沙似雪，迢遞帶滄波。好是殘陽外，人稀野鳥多。
片石翳雲根，隠映波光曉。君看直釣翁，機静忘魚鳥。
幽蹊入林深，仙花滿高樹。笑謝滄洲人，來去桃源路。
露葉凝曉烟，霜枝老苔石。夜半獨行時，清涼滿巾舄。
烟蔓日已長，露花日已滋。為問東陵子，何似青門時。
池浄秋氣寒，黄花日朝露。巻幔待情人，幽香滿林路。
微風漾花潭，夕景澄天鏡。孤櫂信潮回，蒼茫海波迥。
毿翡翠羽，錯落珊瑚枝。鳳鳥久不至，瓊簫空自吹。
远塞书难寄，空庭花自开。旧巢双燕子，今岁不曾来。
林下扶藤杖，溪边整葛巾。春风莫相妒，不是折花人。
深閨夜勝年，刀尺如冰冷。縫紉不成眠，轆轤響金井。
無計留春住，從敎去復來。明年花更好，只是老相催。
晝靜暖風微，簾垂客到稀。畫梁雙燕子，不敢傍人飛。
栁條如翠線，萬縷織春愁。遮斷東風路，無縁入畫樓。
水抱孤村远，山通一径斜。不知深树里，还住几人家。
金雀玉搔头，生来唤莫愁。自从欢去后，不出石城游。
為惜韶華去，春深出繡幃。撲將花底蝶，祇為妬雙飛。
輕舟轉孤嶼，幽浦漾平波。回看望佳處，歸路逐魚歌。
寳鏡何年鑄，龍紋積暗塵。非闗磨洗倦，恐照白頭人。
緑樹殘春外，雙飛錦翼齊。長沙有遷客，莫向雨中啼。
城頭吹玉笛，城下唱漁歌。爲問南征客，其如煙艇何。
朝看樓上雲，日暮城南雨。路遠香車遲，迢迢向何所。
朝聞驚禽去，日暮見禽歸。瑶琴坐不理，含情復爲誰。
笳鼓下層臺，旌旗轉長嶼。橋響騖歸軒，溪明望行炬。
索索風搖幕，亭亭月過牆。晴雷推粉磨，夜雨壓槽床。
密竹藏啼鳥，荒村起白烟。人行秋色裏，家在夕陽邊。
橫石架廣門，天風自來去。夜半聞洞簫，知是神遊處。
冷雨漲焦陂，人去陂寂寞。惟有霜前花，鮮鮮對高閣。
崇臺標紫閣，玉檻被層岑。月出珠林曉，棲來兩錦禽。
仙山對城郭，累累七星石。中有太古文，世人了不識。
六月涼風發，飄飄吹客槎。持竿向溟渤，掛斷海門霞。
江風捲釣絲，心事白鷗知。終日煙波裏，持竿欲待誰。
盆竹當夏茂，經冬亦不凋。疏陰寧礙月，遠意自干霄。
鄉望三千里，歸懷十二時。黃花應滿徑，何客醉東籬。
拂霧梢初起，干霄意巳長。枝高承月露，節苦任風霜。
座左插梅花，座右横詩筆。風雪墮寒肩，先生方抱膝。
來日綺窗桂，開芳已滿叢。如何攀折處，猶未達秋風。
擊筑復擊筑，欲歌雙泪横。寶刀重如命，命如鴻毛輕。
大嫂喚小姑，踏青南浦去。兒夫同一艇，系纜人稀處。
前行逐後行，同著錦裲襠。彈鶯休中燕，打鴨莫驚鴦。
踏青晚醉歸，郎醉且休寢。上堂問舅姑，挑燈還制錦。
竹箔罷春蠶，生絲作夏衫。今年家計好，鬥草剩宜男。
游子轉蘭船，調儂曲港邊。采花先得藕，不受外人蓮。
江上龍舟戲，新妝照碧波。隔船呼女伴，舉酒酹曹娥。
歡向臨邛去，經年不寄書。還及浮瓜節，初看燕乳雛。
挈枕上高樓，銀床凉似水。對郎彈箜篌，恐落鄰家耳。
瓜果郎休笑，鄰姑共巧筵。今宵逢七夕，光景异常年。
摘藥裹螢火，應手藥先飛。妾貌同衰葉，追思嫁日衣。
昔日夢遼西，生憎絡緯啼。歡歸秋夜永，不敢怨鄰雞。
應憐夜度娘，動寒往相覓。可畏雙行纏，已落雪上迹。
獸炭擁貂衾，歡情中夜滿。頗怪芙蓉褥，留得三春暖。
新妝非好淡，本欲學梅花。妾异東鄰女，墻頭盼宋家。
守歲對寒燈，寒暄茲夜隔。儂作玉壺冰，願君如松柏。
妾憶初歸日，栽桃碧沼旁。君行不覺久，桃樹出樓長。
步出城南陌，客來乘五馬。可笑使君愚，調儂綠桑下。
暮春朝氣和，儂自肝腸熱。何許最撩人，林間啼百舌。
生女有所歸，莫嫁吳中估。江頭望回船，日日多風雨。
寄語采蓮伴，誰知蓮苦心。齊橈翻弄曲，若個是知音。
避暑水亭中，緊下葳蕤鏁。夜短夢難成，日長愁殺我。
少女拜新月，臨階幽意多。但祈夫婿貴，不願似嫦娥。
家住閶門外，笙歌攪獨愁。三年空見雁，兩鬢易驚秋。
登樓望閶門，下見倡家女。萍荇蔓芙渠，雪深誰采汝。
夢斷遼陽戌，心西火共流。莫言閨裏苦，邊塞正防秋。
擬作回文句，殘機懶更開。愁來眠不著，促織夜相催。
南雪不到地，著樹鬥瓊花。正是可憐色，兒童休打鴉。
獨觴不成醉，獨被不禁寒。頗怪鄰家語，喧喧到夜蘭。
片心焦若火，兩泪滴成冰。早晚逢西使，重園在白登。
歲去暗須驚，春遠似相識。梅花在隴頭，爲我傳消息。
夢破紗窗曉，西園烏亂啼。春情縱搖蕩，猶勝聽莎雞。
金谷香塵散，樓頭逐曉風。莫言春有暮，總是色皆空。
寶雁帶星霜，南來關塞長。杜蘭零落甚，客意屬沅湘。
南天雲水闊，秋望杳無端。誰道新霜冷，能燒楓樹丹。
易水橫畿甸，燕山壯國門。南行望星斗，始覺北辰尊。
却掃謝時流，秘書臥常把。誰知不出戶，可以見天下。
風泉清午夢，高揖潁川人。冷冷從人耳，欲洗本無塵。
松烹白石，絕粒漱雲根。齒敝舌長在，深思老氏言。
昔讀成公賦，曾登阮籍台。半空聞逸響，疑有鳳飛來。
錦囊行處得，彩筆夢中輝。賦就金聲起，嚴霜盡倒飛。
大江如鴨綠，蕩漾對糟丘。座上客常滿，何如孫楚樓。
挂帆鳴越榜，擊汰奏吳歌。休訝江行險，人間孰不波。
寒潮銷鐵鎖，浪打石頭城。莫問隋堤柳，徒傷遠客情。
江白郎如練，江青好染衣。不須施粉黛，隔浦見湘妃。
夜靜客帆稀，漁舟尚未歸。問君何泛泛，浮宅本無依。
羅袖倚青荷，新妝映碧波。聲從香裏度，知是采蓮歌。
最愛曲無毒，偏憐蟹有螯。舟中無所事，痛飲讀離騷。
孤棹迎風退，鷁人何日歸。船頭雖畫鷁，猶作宋都飛。
萬樹帶鳴蟬，秋思滿暮天。東流無盡日，不與駐華年。
停橈惜余景，晚泊烟波靜。頗怪行汲者，動搖山水影。
一帶江村好，柴門水竹居。主人招海鳥，僮仆厭溪魚。
江上聞長笛，能吹出塞聲。衰楊秋折盡，孤客若爲情。
月落西風急，秋螢點點流。却疑江上女，半夜弄珠游。
擘破雙蓮子，冰肌抱苦心。搴芳何限意，腸斷爲知音。
舟楫幾時閑，乘潮日往還。欲知潮盡處，咫尺是蓬山。
連日江雲暗，今朝眼倍明。酒徒非愛酒，倩作斬愁兵。
宿槳依村落，頗聞農者言。秋檐雞黍熟，真樂在田園。
江上逢漁父，今時幾逐臣。遙傳一掬泪，爲我吊靈均。
隔船弦索響，人說到江州。司馬當年泪，猶分九派流。
彭蠡雨霏霏，匡廬隱翠微。不知瀑布落，錯認白龍飛。
片雨過孤村，晚溪晴洗馬。復有如花人，浣紗明月下。
浦漵人家少，柴門白屋貧。年來增礦稅，多作异鄉人。
野村無犬吠，夜哭繞秋雲。處處誅求盡，哀聲不可聞。
秋裳堪制芰，午醉亦餔糟。孰識乾坤意，往來半反騷。
雁回應蛩吟，蕭蕭落葉暮。誰知天籟鳴，儘是秋聲賦。
縹緲順風舟，玲瓏倚岸樓。思歸與望遠，兩意各悠悠。
泊灘樵且爨，晚興倚芳洲。秋色行看老，蘆花已白頭。
夕陽生晚愁，杜蘅秋浦闊。欲采寄遠人，可望不可掇。
冉冉江上楓，丹青向來變。不信有炎凉，請看秋後扇。
社近燕懷歸，呢喃逐隊飛。能無憐舊壘，故國在烏衣。
湖上雨來急，蘭舟幷著歸。誰憐花解語，水鳥亦依飛。
高枕從吾癖，攤書自滿床。閒庭移白日，人已到羲皇。
對酒傲高陽，放歌走下里。醯雞哂瓮中，老死徒爲爾。
時清不必須，驥足喜長途。爲問關門吏，何曾識棄繻
錦瑟待佳人，冰弦彈五十。但作相思聲，不作窮途泣。
誰知造化心，取醉且長吟。家嘆相如壁，囊空季子金。
何人望大堤獨宿倚樓啼。應同舉案婦，不是下機妻。
長貧一丈夫，回首愧妻孥。壯士心逾烈，高歌擊唾壺。
霜節變玄冥，青皇歸也未。看花匹馬驕，大道饒佳氣。
壚頭聊潦倒，斗酒可誰相。燕趙逢遊俠，懷中匕帶霜。
魚龍暖浪高，桃李春風好。聖人正垂裳，詣闕歌天保。
茅屋深雲樹，溪橋響石泉。閒來相對處，高論上皇年。
萬葉落將盡，惟餘野竹青。石林人不到，仙籟若爲聽。
高掛疏林外，頻搖花信風。小槽珠溜滴，色勝杏花紅。
草閣桃花繞，時清異避秦。漁郎休更問，此處是通津。
制就綠羅袷，輕如蝴蝶飛。閒來堤上望，草色妒人衣。
歌罷弄殘機，柳線還堪織。憐君身上衣，可比流黃色。
舞入唐宮去，光風亂物華。君王何所幸，宮女盡如花。
昨夜西山雨，今朝前溪長。魚亦作春遊，相隨戲蘭槳。
禁火空齋靜，檐聲更送寒。花神愁不語，玉箸洗妝殘。
野老送春茶，銅瓶汲井花。鑽榆新得火，對客瀹雲芽。
水際叢蘭碧，香風兩岸聞。褰芳修褉罷，欲薦雲中君。
西風送別意，念汝路途長。春到還相顧，貧交不忍忘。
窗雨夜蕭蕭，香魂不可招。新晴聊縱步，還恐碎瓊瑤。
摶風學雪舞，散作滿天愁。萬戶鶯啼遍，誰家獨倚樓
泉脈動如鱗，緣溪一探春。偶逢弄珠者，知是洛川神。
湘妃翠袖薄，又曳縞羅裳。淚盡今舒笑，微聞鉛粉香。
謖謖寒濤里，煙姿不在濃。誰知白衣相，未肯受秦封。
香色澹若空，可當菩提樹。梵唄度祥風，天花散如雨。
誤入大香國，人言是蕊宮。琪花攜滿袖，鶴背更乘風。
四野同雲合，寒深故不肥。清香當自愛，莫與雪齊飛。
一種冰肌好，應爲蟾兔憐。壽陽宮里女，敢比廣寒仙。
片玉倚風前，寧馨處處傳。市人休看殺，叔寶正髫年。
昨過瑤池上，霏霏雪有香。誰言金母好，白髮已如霜。
已得青皇信，開緘喜又顰。千金酬一笑，未易許傍人。
流光不肯住，煙景復相催。寄語看花者，休攜玉笛來。
雨過拖山帶，平鋪石磴紋。誰知廊上客，卻是雲中君。
空翠濕香林，爽並金莖露。漱餘肌骨清，乘風縱輕步。
洞裏午生寒，客至坐冰雪。揮麈搖芳枝，紛紛飛玉屑。
片水涵煙島，三山在屐前。秦皇何太苦，駕石倩神鞭。
山花迎客笑，山鳥代人吟。忘機自有會，何處更安心
枉渚簇蘭芽，人家半釣家。炎天飛片雪，白鳥落平沙。
飛盡楚南雲，盈盈綠堪染。閒來枕流臥，一幅湘妃簟。
漁父向餘笑，紅塵滿世間。何如罷釣後，人比野鷗閒。
江靜月明時，有人倚修竹。夜聽瑤瑟音，翻入滄浪曲。
遠看如白練，皎皎澹清暉。好持並州剪，裁作水仙衣。
八月流潦清，空江淨無暑。徘徊見二妃，疑到黃姑渚。
木落洞庭秋，丹楓夾岸愁。靈均前日淚，不斷與江流。
採蓮夜未歸，東岩看月上。雄風發楚歌，擊汰齊吳榜。
明月照江潯，佳人夜夜心。江源何處盡，石路九疑深。
閒來聊洗耳，不必潁川水。靜聽天籟鳴，可悟無聲始。
徙倚臨高台，下看飛鳥度。浮雲與席平，咫尺遊仙路。
綠杯新酒香，紅雨春林晚。莫嗔燕蹴去，又被鶯銜返。
秘方傳闢谷，驅鳥種芝田。借問秋收日，三千是有年。
枝上烏啼罷，香風入院深。可餐非秀色，愛爾歲寒心。
餘香帶雪吹，瘦骨削瓊枝。對影還疑夢，三更掛月時。
君看倚桂人，化作弄珠女。磯頭系釣舟，臥聽銀蟾語。
曾吟謝客句，空水共澄鮮。一寫臨流意，虛明澹人玄。
泬銀浦闊，縹緲客星高。卻笑枚乘賦，空誇八月濤。
佳泉汲金屑，仙茗瀹雲芽。頗類盧仝宅，洛城聊寄家。
鐺心浮蟹眼，罏畔響松濤。飲罷風生腋，南軒月正高。
近耽鴻漸癖，不羨步兵廚。借問獨醒者，何如孤鶴臞
不隨丹詔起，苦被白雲留。更有黑甜處，泉聲繞枕流。
墮驢聊一笑，化蝶夢偏長。何須論世代，人已到羲皇。
靜抱五龍寐，虛涵一鏡空。洞天三十六，都在臥遊中。
囑付池中水，長依高士眠。莫貪滄海闊，轉眼變桑田。
鄉思杳無端，客途何日盡卻怪馬蹄輕，不及南飛隼。
殘歷餘幾日，坐嘆年光促。不須悲舊年，洗眼看新綠。
去從此路去，歸從此路歸。一官仍故步，回首十年非。
歲月更新舊，川途閱古今。往來車馬客，枉用百年心。
有意濯塵纓，河流伴客行。翻嫌河畔水，不似石泉清。
一過一回新，紛紛客子身。誰知岳麓下，自有渚眠人。
西岳好居停，重來霜雪澀。仙掌遠相招，遙遙不能及。
十丈紅蓮花，凌空生太華。仙人持作舟，直泛蓬瀛下。
村落盡瑤林，同雲日日深。豐年宜瑞雪，不用卜晴陰。
驛路南通越，河流北到燕。今朝望鄉國，並覺兩情懸。
窗外芭蕉雨，空房冷似秋。夢來雲水闊，客子在揚州。
拔卻宜男草，休栽夜合花。妝成嫌艷冶，宋玉在西家。
聞說春醪熟，提壺喚客嘗。乾坤一釀甕，花氣百和香。
雛燕初調語，嬌鶯強學飛。蕙長纔可佩，荷小未勝衣。
南枝與北枝，俱發上春時。無勞問寒暖，故是一相思。
涼風昨夜至，羈思日紛紛。颯颯階葉下，蕭蕭邊雁聞。
日夕望鄉處，況當梅發時。有如三珠樹，歲晏復連枝。
柴門臨滘口，重疊見溪山。更著一茅宇，分明圖畫間。
洞小沿花入，花香出洞新。彩雲飛不去，留作洞中春。
生平丘壑意，到此即情暢。花鳥入新年，欣欣巳相向。
骢马五更寒，披衣上绣鞍。东华天未晓，明月满阑干。
薄暮风色寒，移舟宿前渚。欹枕不成眠，孤篷夜来雨。
闻道故乡来，辞家今远近。恐有南京书，停舟试相问。
家住横塘口，船开去渐遥。归时不愁暮，出浦正乘潮。
偶来长浦里，相伴采莲归。并船打两桨，溅水湿罗衣。
河洲双鸳鸯，流荡还相逐。皎皎白杨花，风吹不相续。
箕踞忘形骸，揮麈秋名理。孰是意中人，相攜二三子。
長空凈無塵，皎皎懸明月。何處來鐘聲，身心忽超絕。
大地渾如鏡，森羅影現中。清輝涼徹骨，疑是廣寒宮。
指揮鐵如意，長笑動山岳。夜半放光明，溶溶漫碧落。
爲客燕山久，婆娑兩鬢斑。呼童問耕事，錯認是鄉關。
群树叶初下，千山云半收。空亭门不掩，禁得几多秋。
寒云将远空，叶落与飞鸿。汉苑秦陵外，凄凉是此中。
黃沙三萬里，白髮一孀親。腸斷邊城月，徘徊照旅人。
老去龍紋匕，平生獸錦袍。端知有奇語，大雪滿弓刀。
今晨詎復嬾，要與阿戎談。寒温事且置，竟論後三三。
草詔下金鑾，宫槐白露寒。紫騮驕不控，明月在闌干。
聞有定心勝，閑來訪給園。最憐幽密處，無客解尋源。
汉妇良家子，从军岁月多。生来小儿女，唱得僰人歌。
吾人真鐵人，疇昔已百鍊。携家過殘年，來喫隨堂飯。
三年放逐臣，今復得歸去。夢已到南徐，船回正鳴櫓。
莫嗟騏驥老，不識雲臺仗。此驥天所月，未易論得喪。
露濕藕花香，花折藕絲長。豈無鳧與雁，不似錦鴛鴦。
樹擁溪邊閣，山浮雨後嵐。白頭歸未得，畫裏望江南。
昔聞九仙靈，今登九仙地。裊裊一爐香，寥寥千載事。
雲散山月吐，星稀山月高。相羊風露底，望月誦離騷。
鳥語烟光裏，人行草色中。池邊忽分散，花下復相逢。
積雨有餘潤，遊雲無定陰。燕飛華屋靜，鶯囀碧窗深。
一別荊軻去，匣塵埋至今。爲君重拂拭，飋飋動龍吟。
寶匣青萍劍，霜蹄白鼻騧。行行日欲暮，前路魯朱家。
朔風勁於箭，朔草枯如漆。萬里度居延，尅勝在明日。
願以竈下養，敵彼左賢王。蛇矛輕戰鬬，龍劍厲光鋩。
獵獵雲旗擁，蕭蕭邊馬鳴。臨洮三萬里，大半受降城。
風勁胡膠折，霜深虜騎迷。向來長技盡，不敢到遼西。
烏聲今夜樂，知是虜空營。急度臨河馬，先收薊北城。
滿月須防戰，鳴飆急據鞍。旄頭今夜落，直欲斬樓蘭。
萬里逢歸戍，還家未有期。自從受詔日，薄命拚如絲。
平生憑燕頷，今日掃龍庭。漢皇甚神武，大將亦威靈。
譙鼓喧相迫，燈殘夢不成。豈宜空枕上，猶復妬寒更。
爲報津前婦，休貪江上魚。魚來空比目，不見一行書。
水石會幽趣，雲林淡息機。雛鶯澀不囀，乳燕學翻飛。
憶郎赴邊城，幾彀秋砧月。若無鴻雁蜚，生離即死別。
木落侵紆徑，天寒早閉關。丹崖層萬仞，可望不可攀。
丈人失姓字，家世混漁樵。雨後投竿餌，歸山種藥苗。
主人雞黍約，客子龍唇彈。曲罷餘鮫淚，深深濺玉盤。
東風滿天地，貧家獨無春。負薪花下過，燕語似譏人。
篙痕看尚在，舟去已何之。任是滄桑變，丹丘故不移。
石鏬寫清泉，云透南溟底。一掬醒心魂，觀濤徒爲爾。
高臺絕島，面面俯清流。不逐靈槎去，那從犯半牛。
水際跨長虹，一亭儼孤峙。放袂此中行，飄飄何所止。
緱山曾一弄，仙響更寥寥。到此聆清吹，重瞻鶴羽飄。
廣袖似雲屯，乘風遊無際。挹之將何從，逍遙靡所繫。
浮丘去不還，稚川時至止。賣藥者韓康，迄今長孫子。
靈山存舊讖，五百是興辰。今日遭殊劫，方思選勝人。
室邇寧分水，人遐似隔山。蒼苔餘蔓草，誰與叩柴關。
明月髙秋逈，徘徊祗自知。凉風吹夜雨，摇蕩菊花期。
日暮秋風起，遥聞横笛音。憑髙何限意，蕭瑟動寒林。
升髙臨四野，秋色老梧桐。索莫竟何事，清川思不窮。
白露沾人袂，秋風落日斜。憂來誰共語，爛醉是生涯。
野樹蒼煙斷，人閒月影清。山空松子落，淅瀝度秋聲。
寂寞書齋裡，蕭蕭送雁羣。彈琴復長嘯，情發為知音。
天際秋雲薄，牀前明月光。無由一化羽，廻立白蒼蒼。
郎去幾時還，抛奴情忒寡。呪郎鸚鵡嗔，頻呌哥哥打。
兀坐不張琴，仰看山色渺。其中音自看，塵世知者少。
吟昔從軍瘦，生涯出仕空。山中破茅屋，日日是秋風。
帝曆千年統，神州百代居。但看今日事，莫信古人書。
塵欺雙鬢少，春寄一枝多。爲報花神道，晴天載酒過。
詭御羞禽獲，隨車忍獸呼。爲敺須桀紂，競逐欠陳吾。
錢塘八月潮，勝絕聞古今。吳兒識潮耳，不識潮中心。
目斷歸帆急，無身可得追。親庭如有問，依說鬢成絲。
月黑衆慝起，夜鶴乘時呼。懸知不足畏，奈此淵中。
囷粟分公瑾，千金壽仲連。山人不須此，再拜菊花前。
團扇初辭暑，虛簷恰受風。簾花孤月冷，秋在不聲中。
往歲貪奇覽，今年遂考槃。門前溪一髪，我作五湖看。
世人競蝸角，終日汩塵緣。誰謂名園內，深藏小洞天。
枕郎雙玉臂，郎問夜何久。可憐儂片心，展轉在郎手。
種竹繞亭下，竹生在亭上。深林不見人，幽禽自來往。
我醒石不醒，我醉石自醉。不學石上禪，得此石上趣。
梅樹千萬株，梅花白於雪。不見隴頭人，時見隴頭月。
春水漸沒堤，花深少人跡。時有看花人，相見不相識。
清淺蓼花池，花開遍池裏。一片池上秋，落盡池中水。
洲水日日生，洲花滿煙霧。搴芳何處船，莫失洲中路。
側目當晴空，萬里在旦暮。直擊大鵬雛，凡鳥非所顧。
鳳皇具九苞，是爲衆羽王。鷹鸇有勁翮，乃亦健翺翔。
百中巧爭能，一呼眥欲裂。眼底無秋毫，空中有毛血。
空臺數餘武，亂石鬱崯欹。欲肆幽蘭采，芳馨當贈誰。
一徑翳叢篁，人家在深處。俗者不肯來，清者不肯去。
綠野孤亭色，青雲衆妙才。可能雙寶劍，不爲故人開。
臨風弄清絃，長林不知暑。故知山水間，閑者便是主。
飄飄水中洲，杜若秋漸長。暗香灑寒流，時激清泠響。
高臺望不極，萬里御雄風。旬日那能返，泠然天地中。
垂垂千樹柳，風動麴塵絲。費盡春時絮，堤前贈別離。
天地亦已大，斯人何苦心。把酒語不得，西風吹上林。
散步出西堰，迤迻山路長。秋蘭漫堪采，贈子爲衣裳。
簷前暑漸稀，閑窗夢初醒。風動金琅璫，爽然發清警。
城頭折葛花，一朵如鴛鴦。莫漫憐芳采，相牽亦太長。
乘風發衡陽，徘徊此秋色。不因寄書來，休誤上林翼。
秋風一何寒，江路一何遙。良人遠離別，遇風如蓬飄。
昔年君別妾，江上春風早。今日妾思君，秋庭生秋草。
暑氣猶未退，寒花早已開。衰年寧有幾，寒暑若相催。
霜落水禽啼，寒流绕大堤。长鱼不受钓，跃过石梁西。
每歲逢生日，予心喜復悲。新年六十六，能得幾多時。
已信隄名汴，誰教柳姓楊。龍舟行樂地，可得復歸唐。
春來百種草，無那怨王孫。迷卻郎歸路，萋萋不斷根。
庭幽蟄談口，燭盡輟書卷。牆外醉客喧，堪憎更堪羨。
竹啼非染露，山暝乃疑雲。靈瑟傳神語，休令帝子聞。
誰向澄波上，盡將雲錦鋪。無因一寓目，却憶小西湖。
秋風彫蘭芷，芳洲久寂寞。痛飲讀離騷，此興亦不惡。
支策過禪棲，蒼雲澹幽壑。諸天問上乘，花雨空中落。
花龕高挂天，飛影不著地。鳴鐸下虛空，誰悟巖頭意。
野寺鳴鐘晚，斜暉斂翠微。牛羊下曲徑，吾自澹忘歸。
仙子矞雲衣，采得金花草。服食身欲飛，朱顔不能老。
口弄碧玉管，涼颸颯颯輕。翺翔碧雲裏，招得董雙成。
出仕慚無補，長年詠式微。天公憐我意，一旦許來歸。
日中有癡烏，食日療饑腹。不省日無光，此身難駐足。
人誰獨無母，汝母良可悲。汝飽詎幾乎，亦有生子時。
仙館空青裏，春船罨畫中。鷗波千丈雪，漁笛一絲風。
斷靄生春樹，微茫隔遠汀。梁谿新月上，照見惠山青。
幸不生澗底，傑出蒼蒼崖。歲寒只孤秀，萬木非吾儕。
河橋數株柳，偏受東風多。柔條慎勿折，生意全天和。
不解追時好，尤非治郡才。故山猿鶴怨，應怪未歸來。
内厩多龙马，奚官晚更调。独矜红叱拨，老气压天骄。
甕頭白酒熟，池上白蓮開。我愛君純白，聊持薦一杯。
日烘香爐峯，輕煙低入研。點筆佳句來，霞光飛片片。
緩步繞芳叢，時時鼻觀通。不須薰百和，滿院是香風。
結客黃金散，彎弧白羽飛。君才堪自見，寧肯戀輕肥。
微尚依林壑，相期載酒過。窗前雙瀑布，清響坐來多。
古木帶廻溪，荒村逕路迷。莫驚春事早，花遍野橋西。
誰與傳符勅，游時水自開。江湖風浪惡，不見綉衣來。
黄蘆風裊裊，相逐下晴磯。却憶秋江上，銜書來去飛。
鼓吹傳朱鷺，鐃歌事已非。秋風荷葉底，憔悴白雲衣。
朝為山中墳，暮作城下窟。可憐築城夫，見石不見骨。
相去忽已遠，不知山北南。祗隨流水入，盡處是龍潭。
岸隂一泓水，中有神物宅。自送石龍歸，至今迎不得。
閒依青石磴，雲臥此林下。迴風忽吹散，攬之不盈把。
秋草深數尺，我栖在其間。英英鴻鵠志，乃與雉兎班。
山木各抱實，我饑日方長。何曽勞種植，愧爾自甘香。
君家東門裏，妾住東門外。少小共知名，終然不相會。
閒倚白玉床，低頭看深井。銅瓶且莫下，亂我晨粧影。
數日潮頭小，南船信不通。夜來月有暈，今日定回風。
駐馬挽金鞭，為君彈四絃。洛陽官道直，莫過酒樓前。
送客荷花浦，放船楊柳津。唱歌不歸去，愁殺渡頭人。
坐石弄芳草，渡溪行翠微。西峰月未上，獨自看雲歸。
鳥啼山澗幽，日入松林暝。路轉薜蘿深，相呼不相應。
采得蕪草，無花認不眞。持之不忍棄，留問路傍人。
團薄者誰子，捕魚溪水中。林深不見日，寒殺石楠風。
南登龍山亭，北望幽谷風。雲氣不成雨，濛濛散髙松。
絶頂太古石，秋風生紫苔。尋雲山下客，終歲不曽來。
引手捫石壁，俯身落林端。祗言上山易，不道下山難。
佳人擲青梅，戲打黄鶯雛。鶯雛忽驚起，花落滿平湖。
閒隨玉蝴蝶，步出花前去。不知春草生，忘却南園路。
朝看箔上蠶，暮絡車上絲。結束須成疋，纒綿自有時。
矯矯蒼龍影，幡幡翠鳯毛。月明秋浦上，寒色動虛濤。
零亂黄金錯，參差碧玉筒。何似明月下，臨水聽秋風。
為愛江南竹，春深葉漸交。誰家三逕裏，殘雨出横梢。
秋浦綠層波，月明愁奈何。移船湘女廟，曽聽竹枝歌。
御史青驄馬，經年未得回。東華門外路，渾似鳯凰臺。
湖面無多濶，淤塡菜疃斜。年年春雨滿，湖水入人家。
鸜鵒相依好，日喧沙草叢。晴川朝浴罷，刷羽愛微風。
兩兩鶉小，秋田啄粟肥。沙寒栖不定，驚起向南飛。
日出露未晞，埀楊青嫋嫋。啼殺白頭翁，春歸薊門曉。
豈是林栖者，軒然故不羣。眼光星一點，遙徹萬重雲。
紫殿何年起，亭亭一逕分。向來路傍石，喚作兩將軍。
碧殿引薫風，幽幽萬綠叢。内家清暑宴，爭看寳珠紅。
嬌艶不自持，西風夜中起。寒香逐墜露，下滴秋江水。
綠剪龍鱗片，紅翻鶴頂砂。誰家小庭院，雪裏見宮花。
為愛溪南竹，春深長鳯毛。終然秉髙節，容易出蓬蒿。
手圈楊柳枝，出門送君去。柔腸暗相結，宛轉無盡處。
銀椀蘭膏滿，分燈炷兩燖。終然共光彩，莫認不同心。
觧我黄金錯，酬君白玉鈎。未明曲中意，衹賣一生愁。
春蠶吐素絲，作繭來十日。一意向纒綿，早晚得成匹。
北岩極谽谺，三面環絶壁。聞有山雨來，石泉先暗滴。
路盤重巘上，寺値兩崖間。泉水依然在，眞僧去不還。
南指鷄冠石，西華此路分。至今珠樹上，長有鶴成羣。
一斛岩腰水，靈蹤向此蟠。祇言流出洞，長歲不曽乾。
平巘矗崇墉，中天紫翠重。曽因望江水，上到最髙峰。
道士禮斗處，獨緣岩際雲。空中歌碧落，不遣世人聞。
巨石含光景，東蹲直海門。仙人何日下，晞髮候晨暾。
亂撒髙岩下，多因險勢奇。更逢朝日映，五色爛摩尼。
衣籠化為石，何年閣半岩。多因仙帔氅，不是無裙衫。
濩落欹空舊，嵌岩掩半匏。不愁山雨濕，自有白雲交。
嶻嶫風門口，坡陀虎穴西。向來梵雲寺，秋草鷓鴣啼。
絶頂仙人井，碧泉皆雨香。神龜人不見，每夜有丹光。
片石上嵳峩，春風覆薜蘿。何人踏龍尾，白日撼靈鼉。
潤愛娟娟色，清憐羃羃隂。何因掃苔石，來此坐鳴琴。
磊落藍田玉，葳蕤翠鳯毛。飛鳴朝日近，騰燭夜虹髙。
壓地欹枝重，淋漓亂葉低。深林春雨過，似聽竹鷄啼。
峭直餘髙節，蒼寒只舊叢。暮年霜雪意，未可薄衰翁。
嫩葉雲初展，新梢粉未乾。他年滄海去，留作釣鰲竿。
風雨滿輕簔，騎牛逐處過。春來晴景少，烟草四山多。
日夕山氣昏，獨歸愁路遠。猶戀草青青，遲回下前阪。
天寒放牛遲，野曠風獵獵。獨來長林下，吹火燒山葉。
黄鶴磯頭望，青山落日分。至今漢陽樹，飛度隔江雲。
幾日樓船發，洞庭湖水東。如何當别日，常是鯉魚風。
萬木東林下，蕭條晏歲情。何時紅綠動，啼殺早春鸎。
雲連囘鴈嶂，潮落釣魚磯。共說江南好，青山待客歸。
日落三江水，天晴五老峰。潮來初過雨，坐久欲聞鐘。
山暝啼猿外，江平落鴈中。幾時將小艇，來問釣魚翁。
萬馬如雲散，中原息戰奔。惟餘一疋練，光采照天門。
瀑溜穿雲白，松蘿蓋石青。一僧歸野寺，千樹擁岩扃。
水面青蒲短，船頭白鷺閒。江南萬里意，好在綠楊灣。
未嘗摘瓜時，先為延蔓地。苟不夭閼之，夤緣自無際。
野草何曽種，纔除旋復抽。可憐瓜落子，長是隔年收。
萵苣宜生啖，蔓菁可熟菹。從今添菜譜，自合訂農書。
柔臺濯青絲，嫩本抽白玉。古云水可飲，有此奚不足。
斸雨迷漫種，排烟羃歴生。誰能為溉釜，吾意欲烹羮。
手中一勺子，散湧忽盈畝。五月青實成，君看大如斗。
甘軟黄金茹，醎酸碧玉虀。詩脾本虛薄，莫遣着羊蹄。
百事皆可做，一生何所求。已多十八種，底用五千頭。
甕菜抽青玉，葱根結水晶。此物江南有，沙塲種不成。
臨水結幽想，看山懐逺情。遙憐南向鴈，一一背邉城。
雪橫居庸北，日出薊門東。煤香馬通火，車鳴牛驛風。
天末望歸雲，遲徊憩檐宇。楊葉自多風，愁來更秋雨。
我里在東臯，十年事幽隱。不知山水深，但覺魚鴈近。
霜早難為夜，風髙覺易冬。誰家少年子，弓馬錦衣重。
佳菊那能采，茱萸興不忘。商船向南去，憑與問潯陽。
羸馬不長臕，寒來齕枯草。幸不筋力勞，勿畏風霜早。
云开见山高，木落知风劲。亭下不逢人，斜阳淡秋影。
城隅採桑地，車馬日繽紛。自恨輕來往，何當怨使君。
千仞不是高，世界了無礙。試來一振衣，天風在環珮。
獨往神安托，相憐舌尚存。個中身毒鏡，永夜照孤村。
幽園足佳趣，散策日經行。歲久禽魚熟，人來自不驚。
歲月催人老，少年安在哉。羨君杯酒裏，日日見花開。
曲坡行盡處，雞犬兩三家。十里長亭路，青山道正賒。
石阑护苔枝，相对黄昏月。问答本无言，翠禽强饶舌。
蜂翅初試黃，豆蔻花漸吐。小姑未許人，不敢下堂步。
冰霜二百年，老骨耐撑拄。欲知僧腊高，即是阶前树。
阴森生昼寒，仰不睹天日。时从绿云中，窥见一星出。
急涧无停流，行云那得定。不息奔竞心，山林亦非静。
悠悠昆阜云，离离鹿城树。牛耕春雨余，野绿照庭户。
自君之出矣，繰絲頭緒多。朝來理蠶箔，不忍見雙蛾。
隴上带經人，金門齒諫臣。雷霆日有犯，始可報君親。
江上往來人，但愛鱸魚美。君看一葉舟，出沒風波裏。
南國風波遠，東門冠蓋回。多情是明月，相逐過江來。
清言一以遙，默默江樓上。安得如白雲，無心兩相忘。
珠彩耀前川，歸來一扣舷。微風不起浪，明月自隨船。
行歌春滿路，坐歌春滿園。花前人自樂，桃李豈須言。
陽和不擇地，海角亦逢春。憶得上林色，相看如故人。
菁茅葺成宇，白云拥为户。是中有定僧，默坐自朝暮。
靈劍經年匣，决雲誰爲高。報人如有道，何忍問吹毛。
绿雾湿蒙蒙，纷披路不通。秋声夜来起，无处着西风。
玉泉百尺深，古甃涵光冷。何以鉴虚明，差差鹿卢影。
堂上列歌鐘，多慚不如古。却羨木蘭花，曾見霓裳舞。
蔽野旌旗色，滿山笳吹聲。功名早晚就，裴度亦書生。
牆外轆轤響，樓前江漢攲。曙光和月色，猶記早朝時。
長明宇宙間，萬慮我何有。充饑首陽薇，適興柴桑酒。
巻石何崔嵬，幽蘭自有芳。因兹筆端好，重上君子堂。
幽谷長芳蕙，山林棲道心。獨有髙世士，可以為知音。
採芝青溪濵，釣魚青溪水。不慕磻溪名，莫洗潁川耳。
平湖萬頃碧，謝客一開顔。待得臨清夜，徘徊載月還。
飽去櫻桃重，饑來柳絮輕。但知離此去，不用問前程。
青郊鳴錦雉，綠水漾金鱗。願得郢中客，共歌臺上春。
南樓百尺餘，淸夜微埃歇。天會詩人情，遺此高高月。
三月二十七，羌山始見花。將軍了邊事，春老未還家。
妻子休相咎，勞生險自多。商人豈有罪，同我在風波。
渺渺指平湖，煙波極望初。縱横皆釣者，何處得嘉魚。
結舍近滄洲，江山不外求。我來明月夜，更得主人留。
君歸一水遙，魂斷木蘭橈。賴有南軒竹，清風慰寂寥。
蕭灑桐廬郡，烏龍山靄中。使君無一事，心共白雲空。
長江萬里來，古寺中流起。何如天上星，汩汩波濤裏。
夜入翠煙啼，晝尋芳樹飛。春山無限好，猶道不如歸。
數仞黄堂上，題名僅百賢。孤高宋開府，千載可拳拳。
广文金闺身，台城一相见。壁素悬青灯，花虫蠹书卷。
芳樹臨清沼，紅顔落鏡中。催花惟麗日，莫怨雨兼風。
舞片辭蜂嘴，餘香到馬蹄。燕回休太息，好去探春泥。
水落銀塘淨，芙蕖颯已秋。可憐枯葉上，乃有綠龜游。
磨此千年鑑，朱顔清可覽。君看日月光，無求照人膽。
引水遥通竈，裁山曲抱牆。髙樓窺樹逺，虚牖納雲長。
天畔數聲鐘，聽之清思發。獨起步空階，但見空山月。
細路何盤折，重經碧蘚封。鐘鳴知寺近，只隔數重松。
樹起不見山，雲生不見樹。來往翠微中，衣濕非闗雨。
空林寂無人，清言共誰訂。流水澗中鳴，泠然動我聽。
一片清涼石，憑余任意眠。歸來倘有意，不用買山錢。
留驂僧罷磬，肅客寺敲鐘。迎送能俱廢，願將幽意容。
輟巻入山來，捜吟非自苦。好景擕不去，只合倩詩取。
鎖印遠鍾歇，鈎簾新月起。欲知吏隱心，銅瓶貯清水。
明月照前墀，朱絃奏流水。春風如未回，敢望無雲起。
思古理鳴琴，聲聲動金玉。何以報昔人，傳此堯舜曲。
南園萬樹花，極目春芳麗。林下老成人，相招植松桂。
開窗臨積雪，片玉墜遙天。鶴氅相輝映，人如姑射仙。
緑樹如韋曲，澄江似謝家。暖雲巢燕子，清露濕梨花。
霽日簷牙落，光風瓦上生。草晴跳蚱蜢，花暖困狸狌。
緑酒交春熟，燈花入夜開。兩畦堪小摘，不見故人來。
今日荷鉏倦，嘉蔬没四垣。客來春酒緑，風雨夜開園。
落日归棹缓，沧江秋思加。双鳞上荷叶，一雁下蘋花。
野老春耕歇，溪儿晚牧过。夕阳牛背笛，强似饭牛歌。
一路經行處，盤溪繞僻原。蜂喧花外塢，犬吠竹邊門。
緑柳横塘曲，滄灣是妾家。菱歌不解唱，秋水照荷花。
落日浣紗渚，菱歌唱晚風。解衣濯秋水，乘月採芙蓉。
分手暮江寒，徘徊立馬看。尋常相見易，倍覺別離難。
溪上採蓮女，秋波照晚粧。心如蓮子苦，情似藕絲長。
荷葉紉為佩，芙蓉緝作裳。妾心花下藕，節節是秋霜。
紅子秋樹老，黄花晚節寒。幽禽雙白頰，托爾一枝安。
野色满庭户，昼凉清景佳。一双白练带，飞上石榴花。
雪色西蕃马，临流顾影嘶。似嫌金络重，蹴碎落花泥。
莫道梨花瘦，杨花更可怜。随风消雨恨，总在客窗前。
石礙珠旒濺，灘平霧縠鋪。小童能好事，繫馬斸菖蒲。
底處飛雙燕，銜泥上藥欄。莫教驚得去，留取隔簾看。
有客叩巖扃，無人管送迎。片雲閒出岫，水月自空明。
斷虹呼飓母，津吏笑相迎。且慎風濤險，維舟緩去程。
剪綵宜春勝，泥金祝壽幡。雪梅同雪鬢，相對兩淩寒。
畫閤圍香裏，明窗宴坐中。兵符不須篆，丹轉藥爐紅。
煖日黄金柳，光風白玉梅。門闌開壽域，人物滿春臺。
素馨間末利，木犀和玉簪。醫來都屏去，頭眩怕香侵。
公為利名隱，我為利名來。羞見先生面，黃昏過釣臺。
帝车从此去，不见帝车回。日日登台望，湘江白浪来。
绿珠酒半酣，吹笛对明月。金谷楼正高，万骑已如雪。
经行古官道，何处有人家。时见荒山脚，一川荞麦花。
大谷空无人，芝兰花自香。寻根竟不见，茅草如人长。
海棠花未开，枝上春禽语。东风几何时，满地飞红雨。
藤花白雪香，繽紛蔭林樾。誰當問字來，踏破瑶臺月。
日落罷玄草，長廊一徘徊。山月出未出，幽人來不來。
川原何繚繞，開閣吞八九。為問閣中人，望見長安不。
朝送木兰船，暮迎征马鞭。非关离别苦，生长在江边。
野色含江薄，沙痕帶水長。東風無白浪，容易下蘄陽。
蛾眉迷葉翠，龍腦亂花香。兩岸腸堪斷，伊人水一方。
細雨夜來收，高齋爽氣浮。朝凉疑過夏，遠客易驚秋。
天色無情淡，江聲不斷流。古人愁不盡，留與後人愁。
竹色侵晚帙，泉聲潄嵌根。試通丹竈路，應到老人村。
急雨過窗紙，新凉生簟藤。蹣跚老鈴下，來炷壁間燈。
清韵因風遠，泠泠萬木秋。莫矜玄鬢影，叫白幾人頭。
描貌三十年，接折纸绢里。槃礴谢班寅，微风走秋水。
一朵归云静，徘徊正好看。匆匆恐惊散，不敢上林端。
间气何私汝，无人见死期。可怜王景略，心在慕容垂。
仕宦老不休，虞兵乃知止。低頭愧斯人，三歎不能已。
遊戲一橘中，自謂有足樂。何如在商山，笑傲視寥廓。
逐伴歸山去，持環扣寺還。千秋傳異事，吾意有無間。
空聞榴五色，幽隱隔蓬萊。想在慈山裏，雲深長綠苔。
兀兀山巔石，隱然獅子眠。多羅一問後，寒暑又千年。
有石峙江干，達麼曾坐此。譚經自何年，祇見石如砥。
石上龍磨角，磨痕今若何。忽看風驟發，霖雨沛江河。
曾聞幡掛嶺，萬里翊王師。金鼓仍今日，何因再豎旗。
仙令曾勾漏，行蹤亦有壇。瀟瀟玄鶴杳，無地覓還丹。
韋氏人存否，名園事有無。不堪時代遠，披棘問荒蕪。
文犀無處覓，金鎖已塵寰。滿目滄江迥，漁舟自往還。
酌水滌塵襟，臨流思不禁。定心云止水，不定最人心。
深澗迷芳草，晴雲鼓枻來。王孫何地隱，空有讀書臺。
解網今何世，餘恩及物多。乾坤元浩蕩，鱗介任清波。
湞江東注日，銀浪忽成堆。豈有東流柱，盤旋水自迴。
寺古臨湞水，波澄映碧山。夜來泛釣艇，清磬動前灣。
驅虎人何去，移文碑尚留。精英元耿耿，山鬼夜悲愁。
最高元古寺，此地半雲亭。未了登高興，須從此一經。
潭深難覓鎖，寺古尚懸鐘。萬籟清宵寂，驚人曉暮中。
欲逞窮高志，躋攀最上頭。千峰似忽小，一線水東流。
江潮頻古峽，峻嶺異雲蒸。當有鍾靈者，清朝起翼馮。
塞北平如砥，沙塲五月寒。驊騮不受馭，焉用置奚官。
靈巖競吐秀，百卉四時開。不假栽培力，天然錦繡堆。
入佩既茫昧，援琴何寂寥。悵然荆棘下，白石共蕭蕭。
南浦送春去，緑波江可憐。萋萋三百里，愁共草連天。
春歸人送春，春去亦催人。眼見辛夷發，飄為陌上塵。
摹冩溪山苦，嘲吟風月愁。斷腸今絶筆，烟雨墨山秋。
江左尚清谈，方外多高士。春山烟雨中，半是禅栖地。
三年不得親，一相未曾與。卻對別人容，空然遐想汝。
歲暮天涯客，黄昏蝙蝠飛。高樓人不到，小雨怯單衣。
屈指歸來日，東籬花正開。寒香三四種，斗室共徘徊。
屈指歸來日，懸弧逼賤辰。蓼莪空灑淚，茅茨却無春。
屈指歸來日，依然韋素看。杜門甘養晦，當路恥相干。
屈指歸來日，清貧守故常。縕袍體自暖，藜藿味偏長。
屈指歸來日，荒園滿綠苔。夷猶堪得句，放浪可銜盃。
屈指歸來日，竹桃正著花。還應識故主，爛漫吐紅霞。
蘋芷迷煙路，蓮舟忘却歸。夜寒江水黑，風雨夢如飛。
小檻移秀色，端來媚禪房。道人不解飲，醺然醉天香。
几曲转逶迤，月明人迹稀。长林秋露落，一犬吠山扉。
秋潭看月还，片雨千山冥。独有钵中龙，蜿蜒伴僧定。
行道出深树，空庭秋飒然。风来人不见，青子落僧前。
窗间月色微，薄雪自风吹。谁得春消息，南枝定北枝。
幽人履貞吉，采藻南澗濱。所采一物微，所思萬物春。
伏翼昏飛急，營營定苦饑。聚蚊充口腹，生汝亦奚爲。
阴壑寒犹掞，空山响已沉。白云无路入，禅向定中深。
朝卧白云东，暮卧白云西。白云长共我，此地结幽栖。
风叶响秋林，烟梢带夕阴。美人离思远，湘水夜来深。
絳帳胡沙暗，青編古意深。誰知洛下詠，中有越人吟。
擇食麕相喚，無人意不驚。猿啼風動葉，機熟兩忘情。
沈沈黛色濃，糝糝金沙絢。却笑宣州房，競作紅粧面。
桑下蕪菁晚，高花出短籬。茅簷少春事，惟記浴蠶時。
一口吸西江，吐向剡谿紙。坌涌不可收，一筆一千里。
枯桐閱歲多，神物含靈爽。正直七條弦，汝彈恐不響。
汀洲碧草生，凫雁动春声。莫上高亭望，能伤送别情。
黃河天上來，一綫落平地。俗手畫波濤，妙手畫其氣。
是法本平等，無怠亦無敬。如何證無生，却來見參政。
深巷寂無人，鳥聲花塢春。蓽門長日掩，天地一閑身。
上古有神仙，一去無消息。峨峨碧巖前，獨遺隠仙跡。
見蓮知菂實，尋藕絲長。六月天邊路，何時結得霜。
雨餘寒氣淺，園林作春媚。不知海棠花，新來著花未。
時乖事轉拙，端居徒含情。不似階前草，春來隨意生。
千頃山中月，三黄頂上雲。相看無一語，今日喜逢君。
古木霜根重，殘僧雪頂深。棟梁元剝落，香火半消沉。
雲氣曉來濃，前山失數峯。道人夜作雨，呼起碧潭龍。
金屋彼姝子，笙歌繞鳳妝。東鄰有思婦，淚下織流黃。
西施颦自好，鄰女未全非。但使憐颦得，毋須吳苑妃。
鉛華非素賞，淡掃自蛾眉。不見採蓮女，荷花照葛衣。
落落幽澗石，飄飄墜葉風。妾情無久暫，君去有西東。
君嫌魯酒薄，薄酒但須斟。莫學陶鼓澤，空撫無弦琴。
我有一片心，不說君應知。前山好明月，贈君雲盡時。
我心君應知，君心我亦得。大都無累人，洗出青天骨。
花開方命酒，月落復聞簫。夙昔煙霞約，垂楊蔭板橋。
織成一匹絹，待郎歸作衣。郎行兩經歲，賣絹不療飢。
昔日海棠下，雙雙進酒杯。今朝風雪裏，一紙遠書廻。
恃妾如花面，經年去未廻。就令花似貌，能得幾朝開。
妾紉忘憂草，郎佩合歡花。郎去花憔悴，萱草亦生嗟。
郎從何處住，日過小橋東。妾舍垂楊下，春深煙霧濃。
主人能載酒，客到臥林園。松風和竹影，相對水禽喧。
雲密天低色，松高鳥群依。夾竹成蔣徑，開軒通習池。
深林多涼風，空山多古木。遙睇滄海波，泛泛飛新綠。
新開竹葉徑，索取竹葉醉。不見此山人，但見此山水。
疏柳植大堤，涼風滿平野。浩歌何時還，酣飲不知夜。
居士解種竹，竿脩且新綠。莫把伶倫看，截作鳳皇曲。
絕足諸山上，幽興協清賞。遠遠蓑笠翁，陰陰徐蕩槳。
空山寂無聲，花開流水清。席地無限興，煮茗有餘情。
登陟山路熟，麋鹿亦相招。問奇頻索酒，與爾薄雲霄。
羽翼既已好，鳴聲澗水深。不聽驚人韻，誰知求友心。
登山既採蘩，臨溪復雜芷。停橈問木蘭，遠遠洛神至。
夜臥虛巖冷，天高聞洞簫。問之不見人，嶼上風蕭蕭。
捫蘿度石橋，水碧前山綠。遠公大笑來，東林景一幅。
縱有東山妓，何如一樹花。朝朝傅粉面，帶醉夕陽斜。
千百年之間，輞川圖若見。不到文杏亭，那識王維面。
平生無豔情，不奈柳條輕。但看堤前絮，懷人百感生。
冷眼看世界，何處非虛空。似有登臺者，飄然御八風。
疏萍復淺水，微風浪不起。何處無天機，難爲眾解耳。
天下盡中人，高者有巢許。願及洗耳時，得聞棄瓢語。
君心似春雲，變幻在倏忽。我心似秋雲，澄澄對皎日。
離騷容易熟，痛飲未應難。若解杯中趣，當筵振羽翰。
貧甚多栽竹，人貧竹未稀。長安閒碧篠，貴客不曾知。
博帶披元霧，脩眉染碧煙。良朋不易得，能復問神仙。
爛醉君莫辭，寧忘前日事。瓶罄罍復空，開窗讀老子。
訪君過雲亭，踏足芳草青。鳥聲人跡滅，欲將隱姓名。
澹澹復疏疏，宜風更宜雨。主人臥碧茵，飽餐蒼翠乳。
別君四載餘，聯床遂一月。滌蕩千古懷，隻字不可說。
急起搴珠幕，迎夫自遠歸。開門星幾點，方覺夢魂飛。
夜臥吸和軒，風寒吹夜起。四顧天無人，皎皎者誰子。
緇塵濃不到，惟有瘦琅玕。夢盡瀟湘雨，何如此地寒。
昨夜蕊珠宮，鮫人幾番泣。幻出水晶簾，疑是道子筆。
但存長公跡，一片石亦佳。吾今慿眺上，四顧難爲懷。
自疏少小事，頗結歲寒姿。爲訊名花友，何言清者師。
幽深殊世界，長望挹仙源。仙在人間是，相逢笑不言。
不但醉碧暝，亦且愛疏颸。夜雨敲窗急，無人知是誰。
頗笑葛洪時，求爲勾漏令。若早見瑤林，應無煉丹井。
好似陶彭澤，爲民擬葛天。余亦不材者，因君寄大年。
靜落葉有聲，曉吹竿作響。寄書訂七賢，讓我稱林長。
淩風發高唱，山鬼夜吹燈。但坐空階月，聽他泣未曾。
滄海行揚塵，江河易枯竭。老龍洞裏眠，噴即漫天雪。
不但種十竿，一竿已如許。從此養萬竿，子又生孫子。
白者往干霸，黃者傅封侯。留將數片在，無人時點頭。
此竹數寸耳，而有千尋勢。神自大於身，區區名與位。
我聞峨眉雪，盛夏常陰凍。崖胡其蒼蒼，江寒結高壠。
洞簫清且悲，鐵笛緩而慘。夜深試一聞，千巖萬壑淡。
詩人善詠竹，琢磨故自脩。猗歟睹威儀，千古誰能儔。
鳴珂迎帝子，伐木禮嘉賓。莫作人間會，山花幾度春。
盛夏餘繁蔭，涼生一任疏。憐君不作計，長寫懒雲居。
以茲數尺莖，參彼上下際。偉幹與虛中，君子隱而費。
長羨空空如，虛空生冷籟。掃盡萬頃煙，盈盈不下帶。
先民有高懷，振衣誇千仞。此意達者知，舉步何遠近。
花底驻鸣鞭，晓行滩上船。上流风较稳，百丈不须牵。
闻道沙溪酒，春来如蜜香。买将千百斛，取醉到东阳。
滩上水平沙，梭舟荡落花。吴侬不相识，对面浣春纱。
三百六十滩，相逢相见湾。舟师怜远客，数问几时还。
绝顶出华构，有时来一登。曾将六朝事，闲问百年僧。
虎为百兽尊，罔敢触其怒。惟有父子情，一步一回顾。
水树和烟生，人家傍沙语。孤帆何处来，惊凫去如雨。
古人賦多情，無事輒愁苦。蘭亭一觴詠，感慨乃如許。
墟里黄昏候，投林鳥雀哀。渡頭鐘隠隠，風送普陀來。
一水接滄溟，六鼇秋可釣。試聽欸乃歌，吾亦發長嘯。
東海湧三洲，負薪堪自老。吾生澹蕩人，更欲搴瑤艸。
彷彿西湖上，烟波鎻六橋。美人明月夜，好泛木蘭橈。
海門烟霧深，忽見秋濤起。欲折扶桑枝，乘潮去萬里。
積翠盡隂隂，風吹十里響。上棲白鷺羣，下映青苔壌。
淙淙澗裡水，不啻鴨頭緑。有時流落花，疑是桃源曲。
寶塔鎮東方，亭亭三鸑鷟。雲中掛暮蟾，海上射朝旭。
嘉樹欎成隂，孤臺眺蒼莽。長笑似蘇門，白雲自來徃。
海上舊烟壘，頻年罷舉烽。但有孤樹影，帶月舞龍鍾。
閉户讀南華，人踪幽徑絶。徙倚有所思，一片東山月。
着屐歩蒼苔，蕭然塵事少。美人來不來，隔竹聞啼鳥。
郎戍瀟闗去，别離何太乆。塞雁秋來多，見郎寄書否。
春風入繡幃，花氣入羅衣。刺得鴛鴦枕，待郎幾日歸。
白雲隨出没，精氣化為龍。縱有陳蕃榻，南州不可逢。
北邙歌薤露，列宿失郎官。篋裡留中論，芳名並建安。
修文歸地下，三徑長蓬蒿。剩有河東鳯，鐘山日夜號。
乘化飄然去，言登紫府班。石麟天上物，元不住人間。
飄飄楊白花，隨風無定止。一片别郎心，可以照秋水。
南海有明珠，光潔還如昨。君心諒不移，所嗟妾命薄。
直鈎何用釣，待月掃漁磯。鷗鳥雙雙下，憐人乆息機。
一鏡無浮雲，澄波徹下上。但得會心處，何須濠濮想。
芙蓉照秋水，湘女集為裳。忽聞仙佩響，月下挹羣芳。
桃花然小塢，恍惚武陵源。逺浦漁歌入，前林鳥語喧。
赤壁臨烟水，仙人鞭石來。清風來水面，蕩漾斗牛洄。
元鶴棲幽徑，聲鳴達九天。會心知萬里，暫寄百花前。
聖主非熊夢，丈人御鹿歸。蒼生多屬望，且莫掩柴扉。
荔火明玄圃，枝頭紫玉團。欲蘓司馬渴，試進水晶盤。
層巖凌北斗，東望俯蓬瀛。為有三珠樹，長留子晉笙。
芳樹接雲煙，孤臺半接天。八公自來徃，詩咏小山篇。
一遂初衣心，逍遥無轍迹。時對南山雲，悠然此俱寂。
學士碧山隠，焚魚問草堂。千載雲龍會，為霖意不忘。
白露湛千秋，枝頭鳥聲響。陽烏海上來，亭榭生秋爽。
晚照挂松蘿，巖居樂事多。叢林歸鳥集，逺寺暮鐘和。
樓閣懸青漢，乘風躡斗墟。空中鸞鶴下，此地即仙居。
靈源開寶洞，瑶草長闌干。一授刀圭訣，顔容駐渥丹。
為問瓊漿窟，何如太液長。臨流傾玉碗，髙枕傲羲皇。
藝得芳園茗，採將穀雨時。樵青掃竹煮，一碗一篇詩。
帝寵歸農日，閒犂種秫田。但教多釀酒，樂聖且稱賢。
卜築青山下，白雲任往還。多情花下鳥，相對語闗闗。
髙蹈營丘壑，林巒騁目初。峨眉雲變幻，海氣直凌虚。
千年流不竭，谷口氣氤氛。莫是神龍窟，靈湫瀉白雲。
古木叅天逈，青山載酒多。謝公墩可擬，詞客盛年何。
夜夢崑山玉，朝名有美堂。但看松竹色，何處不琳瑯。
山似淮南秀，人歌叢桂篇。莫論今與昔，異代縂登仙。
松齋零露滴，夜坐思泠然。一誦襄陽句，山窓月色偏。
眷此棲真地，髙深闢化工。池塘春草夢，不減謝家風。
梅花清似雪，縹緲白雲間。不有神仙住，誰傳姑射山。
猿鳥山中侣，松蘿物外情。看花多藉艸，恰恰聽流鶯。
松下時調鶴，溪邉日釣魚。孤山林處士，封禪縂無書。
眷此栽花地，而多種秫田。桔橰偏不用，鼓腹樂堯天。
入林無俗物，愛客有深懷。誰得逍遥趣，風吹海月來。
山氣冷疎牖，墟烟淡逺村。桑麻與雞犬，彷彿武陵源。
羣峰青似黛，一水碧如油。但得會心處，何須到十洲。
芳潔紉蘭佩，離披咏桂叢。謝家春草夢，無日不詩筒。
花氣朝侵榻，松風夜拂琴。庭前梧與竹，鸞鳯自為林。
白髪甘肥遯，青山狎隠淪。試看朝市客，若個是閒人。
偃蹇歌招隠，棲遲老嵗華。世情從燕雀，吾道自龍蛇。
抱甕似漢隂，地僻無車馬。白鷗海上來，日對忘機者。
白雲澹忘歸，川上氣蕭爽。魚鳥來親人，居然濠濮想。
籬下菊盈把，尊前客盡歡。詎容風雨妬，新月滿長安。
南國宦猶薄，西陵夢未殘。君家湘水近，行矣紉秋蘭。
令節逼重九，歸期及暮寒。風霜揺落候，莫遣客衣單。
髙閣霞為幔，叅差花影重。斗間真氣在，知有抱珠龍。
池塘開十畝，流水漾桃花。但得如泥醉，何須問習家。
花竹散清隂，孤亭蒼翠裡。坐來百慮消，彷彿臨秋水。
靈巗類削成，不結茅為屋。欲覔煉丹人，逍遥此辟穀。
借來壺作枕，笑傲足煙霞。莫著籓籬想，空中納九華。
蘭津環一帶，萬古自春秋。時發滄浪咏，磯頭濯足流。
昔人云此石，原應天中宿。可是魁三象，山間長孕秀。
隠隠梅臺外，雉垣入眼賖。仙風如可御，咫尺赤城霞。
長隨鹿豕羣，有時瞻太乙。頓覺振衣寛，扶桑低海日。
野趣偏躭鶴，從容坐翠微。雲霄萬里迥，健翮任髙飛。
素性躭林丘，卜此棲杖屨。一嘯洞中天，白雲任來去。
髙才君倚馬，落魄我歌魚。相勸加餐飯，無忘尺素書。
斗酒江頭别，相看撃筑歌。長江流不盡，離恨較誰多。
冷落百花朝，无人上画桥。东风吹绿草，依旧似裙腰。
泛露光偏乱，含风影自斜。俗人那解此，看叶胜看花。
能白更兼黄，无人尔自芳。寸心无不大，容得许多香。
朱亥誠勇士，俠氣淩秋雲。何事袖中椎，不椎秦將軍。
白鷺白於銀，獨立池荷下。風吹葉乍翻，疑是弄珠者。
故人交如蘭，故人酒為薏。交深酒更佳，何妨為君醉。
醉來興太狂，六博閒笑語。風雪解畱人，門外深幾許。
踏雪覔劉郎，相看成一笑。不如王子猷，空返剡溪櫂。
揮泪問新人，雙蛾今幾許。何事郎憐新，新人能越語。
新人能越語，舊人能燕歌。燕歌音調悲，宛轉叶雲和。
不惜玉交枝，勸君金叵羅。君恩别處新，賤妾當如何。
皎皎河漢側，離離秋月影。揚輝出海嶠，流光照金井。
捲簾望月色，月斜知夜永。夜月為誰明，幽懷自耿耿。
幽懷自耿耿，愁思鬱不發。長嘆倚屏帷，坐見雙星没。
紅顔能幾時，歳月去倐忽。有寵莫令極，寵極愛將歇。
万里鲲鹏举，无声细雨随。坡仙江上祝，顺逆两由之。
一雨過荷池，池花嬌於女。莫便輕折却，或恐作人語。
子雲拙可嗤，佳節甘蕭索。喜得同心人，相招共相樂。
粧成泣秋風，含情泪如雨。不信妖艷姿，空房翻獨處。
每度芙蓉嶺，愁眉慘不開。有命終須過，無災不再來。
水仙携蠟梅，來作散花雨。但驚醉夢醒，不辨香來處。
小姑茜红衫，大姑郁金裙。把手促侬去，两两拜湘君。
妾居杨子津，郎在清江浦。一自与郎别，十日五风雨。
廓落孤云合，英雄一剑知。欲寻龙伯国，濯理旧竿丝。
自识浮生理，羞歌行路难。饮君一斗酒，醑此百年欢。
天地蘧庐，何人不是客。浮云本无心，游子念将夕。
不佩千金剑，不乘五花马。出祖皆名流，结交多长者。
萧萧古帝丘，别君从此去。形往心独留，长遶汀蒲树。
因读古交篇，乃知郈成子。心踰两无言，今日谁能此。
老龍倦雷霆，奔山化爲石。惟有鼻不枯，尚留雲雨迹。
行行长千里，采采春田花。郎君相问讯，大树是侬家。
浩浩中天立，如何是丈夫。乘槎须远去，不买水精奴。
长揖辞所知，去去濮水上。执手两无言，秋风为惆怅。
乞食走他乡，感君重交结。欲还故里闾，恋恋难为别。
壁下秋蟲語，一蛩鳴獨雄。自然遭跡捕，窘束入雕籠。
桃李寂無言，垂楊照溪綠。不見苧蘿人，空吟若邪曲。
堂下心如鐵，菴中語似雷。有人參此語，三箇一坑埋。
洛花肉紅姿，蜀筆丹砂染。生綃多俗格，紙本有真艷。
醉紅睡未熟，淚玉春带雨。阿環不可招，空寄凭肩語。
老枝當歲寒，芳蘤春澹泞。霧綃輕欲無，嬌紅恐飛去。
春信到琴邊，聲成意已傳。須裁太古曲，天上和虞絃。
雪裏跫然至，人間無此清。瑶田今夜鶴，下聽誦詩聲。
長愛青山好，行行入翠微。今朝山頂上，下看白雲飛。
清曉冩詩成，飛英點玉觥。為傳梅信好，聞早入調羹。
憶踏江南雪，看梅領好春。酒醒燕月白，惆悵未歸人。
暖到牙籖早，芸香已報春。鳯毛新可喜，臨得晉書真。
竹樹庭前雪，松花瓮面春。徘徊今夜月，應是為詩人。
林秋紅樹出，溪曉白雲多。此景江南有，江南今若何。
慈悲與喜捨，歷劫自然深。法要無抱束，緣歸一寸心。
菊老芙蓉退，化工少均逸。蚤晚梅花動，從此無閒日。
十日書雲後，窻中影漸長。好將五色錦，為補舜衣裳。
聽雪裁詩就，詩將雪共清。不縁心境凈，那解聽無聲。
花深众禽寂，格格啼山鹧。桡响一灯来，人归碧湘夜。
筠屿烟长碧，兰坡水自香。只宜行画里，忘却在潇湘。
湘人爱楼居，斜枕湘江起。楼下倚阑人，簪花照春水。
餐霞成鶴骨，餌藥駐童顔。靜想神仙事，忙中道路閑。
明日是清明，孤花雪斗轻。不须开满树，春少更多情。
深院闭青苔，黄昏独自来。花应怜我意，特放一枝开。
春梦复春梦，春梦有谁醒。昨日梨花白，今朝杏子青。
春梦复春梦，梦好不知春。只有双蝴蝶，怜他梦里人。
蕉鹿遺大野，木雞在深林。山月直入室，松風與披襟。
世及乘朱輪，賞延端章甫。稍曾事貴游，爰居聴鐘鼓。
日暮臨髙臺，心在歸鳥邊。明月出滄海，白雲流青天。
區中多畏塗，蹙蹙靡年載。方爾相呴濡，悠然問江海。
高鳥凌青漢，鼷鼠穴神丘。還將齊物意，且作逍遥游。
再生宋人犢，復失塞翁馬。天道誠悠悠，是難測識者。
顛越全於酒，困窮樂吾天。不材山之木，婆娑永其年。
嘉樹蔭吾廬，凉風吹絺綌。久甘守太玄，莫與辯堅白。
乘杯不渡海，且注竹葉春。自是無心者，空為有髪人。
三春秀紫芝，九秋飛黃鵠。川上忽坐忘，不聞虛舟觸。
幽棲巢林樾，時出濯滄浪。興到呼李白，愁來命杜康。
好學無聞焉，佳兵吾衰矣。且樂榮啓期，不羨魯施氏。
池中寒氷澌，原上春草生。用心如明鏡，不將亦不迎。
清樽泛流霞，一室生虛白。鵷雛栖髙梧，空以腐鼠嚇。
蓬蒿張仲宅，羅雀翟公門。五斗自帶礪，八口聊饔飱。
智囊徒自役，壟斷亦何有。臨流無桔橰，吾慕漢隂叟。
綠水濯吾足，青山挂吾瓢。童子衣荷葉，柳下來承蜩。
草木鶉之居，朝夕鷇以食。嗤嗤四十年，夢夢如一息。
雨濕藕花渚，風吹芙蓉裳。因看山梁雉，亡却沙丘羊。
君從日南回，遺我雙翡翠。口中銜明珠，疑是相思淚。
君從荆土回，遺我連環玦。不渝堅貞心，難解綢繆結。
君從蜀江回，遺我一端錦。鴛鴦穿芙蕖，飛上合歡枕。
迎風亂雲鬟，拾翠露纖手。蘭橈柳下來，遥認卬之友。
條風動芳樹，素月流金波。陽春宋玉和，子夜秦青歌。
相逢大堤上，美人花不如。却笑陳孟公，夜行藩其車。
白髪生今年，綠酒且今夕。毎有憂生嗟，豈為勲業惜。
披拂桃花風，獨往孤雲意。山中久忘言，寄客無文字。
舉頭望白雲，頫首看流水。古之東郭生，悟彼北宫子。
楚楚黃公壚，酒深不可揭。昨醉阮嗣宗，今醉畢茂世。
君從薊北回，遺我軒轅鏡。但照心異同，不照容衰盛。
江帆留不住，美人在天涯。髙樓日暮心，腸斷芙蓉花。
女郎盈大堤，羅袖翻全疋。春風易醉人，俱作桃花色。
津亭黯然别，蘆葦風蕭蕭。舟中有明月，庶幾慰寂寥。
金巵濕花露，羅袖留春雲。冶容月同皎，微詞人莫聞。
醵飲市珍羞，主進要王謝。千錢坐堂上，不滿坐堂下。
夫婿咸陽商，家住閶門右。千金買明珠，照耀翡翠首。
吾土本清嘉，月旦近囂囂。販夫弄文墨，豎子賡歌謡。
少婦顔如花，居肆日中貿。金錢投錦囊，牙籌籠翠袖。
吳兒織吳錦，新機索髙價。絢綵畫不成，儼然奪造化。
來往伯通橋，生長泰伯里。貧賤人棄焉，富貴驕人耳。
綺幔碧油航，士女炫新妝。拾翠青山側，采芳綠水傍。
士卒籌米鹽，衛尉羈文法。巷有專諸墓，里無干將匣。
晨出逢宋朝，暮歸見祝鮀。勢位成泰岱，意氣隨清波。
輕裘白晳郎，翩躚濠上渡。青樓臨杏花，巻幔要郎住。
醉擁三婦豔，富潤十畝宫。獨有草玄客，不謁陶朱公。
庭雪半消残，犹存旧腊寒。春风如有意，留待隔年看。
低处最多情，声迟拍转停。坐中肠亦断，况乃隔帘听。
花开醉不休，花谢莫深愁。纵使花长在，东风也白头。
素颊映红腮，西园共折来。怜渠竟先落，知是最先开。
人面玉娟娟，花枝更可怜。凭从画眉手，折寄镜台前。
一朵折春风，花浓意更浓。而今映花面，不似向时红。
各自媚春光，轻红映浅妆。日融花气暖，忘却是谁香。
江静月在水，山空秋满亭。自弹还自罢，初不要人听。
泠泠白云泉，流向白云边。泉水流不断，白云飞上天。
窗寒雪乱飞，雁带边声过。对影却增愁，吹灯暗中坐。
亲远更家贫，将归未有因。相逢难说与，君是故乡人。
相逢游俠伴，大醉柳市南。季布止一諾，生平無二三。
匣中有古鏡，清光如明月。昔照我朱顔，今照我白髪。
草閣抱明月，碧砌散流水。門掩鹿不來，風吹落松子。
人家住草莽，暮烟青菹茹。沙岸無古木，河渾多大魚。
繫馬大道傍，獨對髙城坐。東風吹門開，門外乘軒過。
山中何所事，傲骨自能尊。惟有東風好，依然到席門。
越女立吳船，容嬌髻欲墮。回首不見儂，將腰輕轉柁。
招招問舟子，船是江南不。以我木棉花，換爾金閶酒。
亂山對輿梁，積水閉上閘。小史唱短籌，長年曬舊衲。
淮隂惡年少，刺船能挽強。但恨難行處，不在青樓傍。
漕渠十二率，約束樓船新。朱衣挂金節，綠酒映玉人。
青徐水道倡，吳楚漕艘客。年年綢繆期，偏近女牛夕。
意氣爭官河，赳赳輕廼公。恒有脫死士，藏活為船傭。
官米不直錢，私酒不待價。醉尉擁燕姬，公然坐柳下。
綠窓開雲中，青壁凌江沚。髣髴翡翠屏，照耀明光綺。
白露零木蘭，清沚浮菡蓞。衆芳何繽紛，朝搴與夕攬。
黃鳥鳴嚶嚶，芳園開桃李。美人期不来，春風吹綠水。
深山一夜雨，白虹走青壁。欲聴松下泉，且枕溪頭石。
精室非招提，繡佛何然有。天花座上飛，為問染衣不。
芙蓉出秋水，盈盈好顔色。欲采無輕舟，夕陽空佇立。
瀟湘片雲飛，洞房綠如染。夫君不逺游，枝間無淚點。
遥空獨鳥還，松際孤雲没。呼彼謫仙人，同問青天月。
白日隠天末，高臺凌雲間。縹緲何所見，海中三神山。
片帆馬沙渡，髣髴牛渚側。江光漾雲根，窓間常五色。
所適跬歩間，稍寛樊籠下。院處詎云榮，古有乗軒者。
月出大江白，山近髙城青。我歸掩蓬蓽，君去逐浮萍。
髙樓愁獨倚，薄暮羅衣寒。箜篌彈不盡，明月半闌干。
洞裏白雲臺，洞口紫絲障。朝來掃落花，春雲在衣上。
螮蝀莫敢指，朝隮不可攀。閒門閉秋草，獨對夕陽山。
一片玉玲瓏，坐見生雲霧。潜虬媚靈姿，居然在庭户。
秋月照孤松，亭亭自髙潔。深夜凝露華，枝頭生蒼雪。
旭日照金閶，九衢散晴綺。繡縠雕盤餐，佻佻賈人子。
驟來泉瀑亂，暫歇雲流青。鐘磬晝不響，空山自泠泠。
雨深竹葉盞，山靜蓮花禪。能容陶令醉，愈覺逺公賢。
爐烟凝不散，磵水清且流。三日五湖雨，一洗千山秋。
煙淨江天迥，冥鴻自不群。飛回一片雪，叫入萬重雲。
渚靜芙蕖開，波動鴛鴦起。黃頭白足兒，雙雙浴清沚。
世為萬夫長，而無擔石儲。未曾負肝膽，且暫甘樵漁。
竹樹瀟湘聲，華館巖壑意。夜不下朱簾，為有雲來去。
劉毅一貧士，蒱摴擲百萬。我無負郭田，種蕙動盈畹。
未種陶潜柳，且賣邵陵瓜。燕山無泰岱，淮水多含沙。
主人楊子雲，草閣搜奇字。清暉照寂寥，流水澹無事。
吴钩若霜雪，吴人重游侠。尊前含笑看，上有仇家血。
湖侵林色白，雨濕竹光寒。水鳥已忘機，飛來立闌干。
肘後虎符失，匣裏龍劒存。猶堪淬礪之，沙場報君恩。
弱夫杀壮士，谁敢婴余怒。今日古城边，耕人肆侵墓。
司徒昔推轂，駕車憚逺征。揣摩失蘇季，窮愁自虞卿。
落葉隨流水，閒雲與閉關。幽人無限意，不語自看山。
山空响更远，雨过流还急。余沫洒回风，一林红树湿。
色映溪沉沉，秋云生夕阴。无限楚山意，鹤鸣风满林。
淺立花枝上，紅襟映萼明。漢宮誰最恨不及爾身輕。
遥闻丹霞坞，中有飡霞者。绛彩发朝朝，还同赤城下。
云开见山家，云合失山路。闻语知有人，欲寻已迷误。
疏影橫驢背，繁花照練裳。如何入林久，反覺不聞香。
云来初似墨，雁过还成字。千载只书空，山灵恨何事。
池上无陀石，千人列坐曾。如今趺夜月，唯有一山僧。
风生百兽低，欲吼空山夜。疑是天目岩，飞来此山下。
演漾弄晴晖，江山秋敛霏。我吟康乐句，日暮澹忘归。
堂前参未退，立到雪深时。一夜山中冷，无人祇自知。
夕卧白云合，朝起白云开。惟有心长在，不随云去来。
问春何处来，春来在何许月堕花不言，幽禽自相语。
清阴护燕几，中有忘言客。人来问不应，笑指庭前柏。
一镜寒光定，微风吹不波。更除荷芰影，放取月明多。
圆甃夏生冰，光涵数星冷。窗有定中僧，休牵辘轳绠。
翠雨落经床，林鸠午鸣后。笋出恐人来，编篱遮谷口。
初看卧波影，应恐雨崇朝。过涧寻师去，端如度石桥。
浑沌复轮囷，全无斧凿纹。门临五湖水，坐纳四山云。
綽約花無語，間關鳥自吟。及時須賞翫，風雨不能禁。
花傍雲根發，雲蒸涌白濤。瓊枝與石骨，氣勢兩相高。
碧玉蔭珠箔，風窗四面涼。君看樓下水，咫尺到瀟湘。
秋風雪月天，花竹鶴雲烟。詩酒春池雨，山僧道柳泉。
洪流沉近郭，無夢問玄夷。階下看蝸篆，依稀似禹碑。
白石映青苔，百丈深見底。臨流問楚客，何似新安水。
暖風薰欲醉，簾外日初長。睡起憑欄笑，楊花爲甚忙
别家非愿久，回首已徂年。今夜寒斋雪，何人听折弦
已嗟求道晚，复省济时难。碌碌成何事，天涯又岁阑。
两两莲池上，看如在锦机。应知越女妒，不敢近船飞。
芽抽冒余湿，掩冉烟中缕。几夜故人来，寻畦剪春雨。
懸泉鳴石竇，清響奏雲門。絕壑無人飲，應分連臂猿。
細雨鳴窗竹，羈人思不堪。風流無柳子，寥落古湘南。
綠水明簾內，青山出檻旁。年來太奢侈，對桂更焚香。
獨坐人自閒，下簾日方永。落花如有情，片片還隨影。
輕煙半掩扉，香積似還非。勿言茗筍薄，但覺鼠蠅稀。
靈鵲集高枝，銀漢去幾許。羨汝有雌雄，還能渡牛女。
今古三更夢，乾坤一撮塵。君看長睡者，元是獨醒人。
淑氣欲迎年，朔風將送臘。征衫費增減，漸覺寒暄雜。
退能合天道，隠亦是人豪。借問祠前水，如今幾個高。
乾坤罷戰塵，漁釣可藏身。何事劉文叔，猶來覓故人。
桃李宮城近，偏承雨露恩。至今耕種地，一半作花園。
有心興漢室，不意託孤兒。帝昔曾三顧，臣今表出師。
桑葉綠如煙，春蠶對妾眠。吐絲何太苦，心緒兩纏綿。
四老本英雄，來成羽翼功。向令秦重士，未必隠山中。
姑嫜有妾奉，征戰盍郎行。早取封侯去，封侯妾亦榮。
御愛花無主，長生樹幾時。青青輦路草，盡屬牧羊兒。
紅橋二十四，明月照笙歌。若是迷樓在，遊人應更多。
暮雨娥皇廟，春風西子城。相思行不得，更聽鷓鴣聲。
遥聞擣藥聲，知有幽人家。相尋却無路，又隔一谿花。
漢苑花何處，唐陵柏已空。相逢大堤柳，令我憶蘇公。
同住長乾陌，經年來往稀。採蓮相借問，並着畫船歸。
山勢猶龍鳳，行宮已劫灰。北人偏悵望，曾見汴京來。
野曠行人少，林荒夕照微。烟中一聲笛，何處牧兒歸。
報道春歸去，忙來看落紅。豈知春不去，還在綠陰中。
祀典當時盛，忠曾保趙孤。誰知宋祚絕，今與廟俱無。
聖代容高尚，山林隠去休。方知堯舜日，亦自有巢由。
孤嶼何亭亭，蒼松鬱相對。池中蛟龍起，天際風雨會。
古者吾夫子，曾稱三讓名。後來秦失鹿，劉項死相爭。
蘿逕入蒼靄，鐘聲來翠微。招提在何許，雲外一僧歸。
一片相思木，聲含古塞秋。琵琶是誰製，長撥別離愁。
紅杏西鄰樹，過牆無數花。相煩問春色，端的屬誰家。
獨上慈恩塔，疏懷亦慨然。異朝多少事，不改舊山川。
朝來暮還去，寒潮不曾住。江水亦有情，佳期幾番誤。
安陸號方鎮，江邊無事州。民淳訟詞少，務簡官政優。
若論將軍勇，神京反掌圖。中原數千里，可惜葬西湖。
心寄羲皇上，生逢晉宋時。風流千古意，只有杜鵑知。
绛萼梅初蕊，青条柳未阴。群芳自先后，一气本无心。
宿雨清畿甸，朝陽麗帝城。豐年人樂業，隴上踏歌聲。
步入淩峰閣，尋師師未歸。憑欄寂無語，唯見白雲飛。
一泉流白玉，萬里走黄金。人事有因革，寶源無古今。
流水驚前事，清風似昔時。重吟金谷詠，如見峴山碑。
花時懶看花，來訪野僧家。勞師擊新火，勸我雨前茶。
緑绮含风弱，芳缄巻露新。忆在闲庭院，婆娑映玉人。
移得山后蕉，种傍山前屋。扶疎数叶开，还如山后緑。
白云飞不尽，青山断复通。涧道多机杼，时鸣春树中。
长松生夏寒，野水净人目。借得相牛经，闲来石上读。
舟随烟鹤逺，行尽碧溪湾。归来北窓下，冩得向来山。
一雨涨新緑，云开四山绕。人掩荜门深，斜阳照江鸟。
高人自无偶，独向亭中坐。日落山风来，时闻松子堕。
落日四山遶，空亭面面开。白云如有待，山人殊未来。
涧路独行迟，闲云逐杖藜。欲寻泉落处，应祗野猿知。
阵火照红云，龙庭战未分。全家上马去，应避李将军。
作伪欲成真，狞狰门上挂。若教鬼有灵，看来应未怕。
千丝复万缕，向儿臂上纒。教儿长寿命，一寸一年年。
四海静无尘，干戈化缙绅。兵符何用戴，聊复应时新。
竿棹每随身，情于白鸟亲。一蓑江上老，阅尽往来人。
岩云余轻素，红叶当风堕。林亭江色多，谁能来此坐。
云寒鸟归急，落日千峯敛。不见暮樵归，林扉静中掩。
红叶下秋浦，归帆未到家。今朝五两正，直过长风沙。
秀出众峯顶，寻常云雾里。上有万年松，食之令不死。
涧路行将尽，髙阁倚空虚。月明万籁尽，空山闻读书。
空林无人行，下有百年墓。洒扫复何人，萧萧白杨树。
竹林路阴阴，寻幽不觉深。不比羊肠坂，空伤行客心。
偶逐微官去，蹔掩林中宅。手种茱茰树，归时髙几尺。
春风试茶处，潭上葛花开。去尽同游伴，伤心此独来。
昨别征西幕，神闲务亦闲。此中可髙卧，何必是东山。
刺史放衙早，轻舟泛碧池。祗应官事了，来冩放生碑。
闻道苏湾里，苏公旧此游。湖天风物好，应胜在儋州。
江水緑沉沉，危峯倒夕阴。何人倚髙阁，月出听龙吟。
清晨眺髙阁，积雨春阳晦。望望君愈遥，青山愁独对。
弓劔随身带，阏氏细马駄。天寒水草逺，更过白狼河。
修廊行复怯，风吹合欢带。小立避游人，佯对香炉拜。
玉杵捣香酥，试入来红髓。底用苦关防，妾身清似水。
秋风凋緑艶，芳气生来歇。但使本根在，宁愁萧艾没。
冒土红初茁，縁池緑渐萦。道人偏爱惜，不敢下阶行。
我掩手中巻，尔罢膝间琴。相看坐成晚，山水有余音。
谷口人未归，凉风满林樾。孤村云气深，千山雨初歇。
盘云陟危磴，十步五回坐。道旁无虎迹，曾有游仙过。
小坂平如掌，春深緑草肥。牛羊识家近，日夕自能归。
北亭望南隩，髙林悬薜萝。日莫乌声急，时闻劳者歌。
坐爱蘼芜緑，王孙罢逺游。不似湘江上，千里动离愁。
故苑金沟断，荒园碧草秋。南朝多帝泽，曾向此中流。
采采不盈襜，幽芳逐微步。欲为公子裳，敢谓行多露。
杖藜成独往，青林人迹稀。日晏迷归路，翠实罥秋衣。
举头见南山，相去能几里。莫言不在山，看山如屋里。
邻近列仙居，瑶林閟清境。夜深明月来，送过旛幢影。
结屋连碧筱，虚牖抱园开。如何天上月，移向壁间来。
园井汲寒緑，当窓煮金屑。应有山僧来，从君泛春雪。
一壶兼一杖，独行东墺里。稚子倚柴门，孤烟屋头起。
胜日罢书经，扬舲出逺坰。清流兼峻岭，应不减兰亭。
水竹小窓西，新诗待我题。相过虽不厌，只怕踏春泥。
荡子秋未还，双蛾敛寒翠。微步入莲宫，谁知此中意。
杂麝犹能别，兼风更不分。静时还自得，觅处却无闻。
孤村翳余景，秋风在空谷。落日淡烟芜，坐看千里緑。
抱瓮汲晨井，灌余烟景微。独坐巻修绠，园芳犹满衣。
黄金胄虎头，乍免走豪酋。还有从容处，纶巾按垒游。
丝串镂文银，高城日照鳞。擐来曾搅阵，一镞不伤身。
发乱野牛惊，神专大将营。师行当祃祭，坛卜戮番生。
大食购千金，妖精泣太阴。灯前开匣看，无限许君心。
燕角号良材，楼烦劈未开。秋风悬臂出，何处一鸧来。
彩帛曳长虹，悠悠卷塞风。三军齐陷阵，应在一挥中。
隔岸黄鸝語，當軒白鳥斜。晚來風緊處，飛絮滿人家。
雕锦剪花团，三边总认看。寻常不肯着，风雪念兵寒。
罗帕覆春风，连鞍赐有功。蹄高骑得称，身出万军中。
月出钓台树，长滩秋更喧。浑如宿巫峡，唯少一声猿。
雨余鸟语凉，斜阳竹深见。频来非看花，借读高僧传。
前时送画船，西港柳株边。别处愁犹在，鸳鸯不肯眠。
闻看西涧月，秋阁与僧开。正是相思夜，钟声君处来。
幽筿半梢横，山窗纮月明。上人禅定久，不怕有秋声。
孤舟晚溪口，欲去重回首。不忍别青山，况此山中友。
叶逐散声飞，湘云隔妓衣。谁能偷卷看，认是小丛非。
葱葱溪树暗，靡靡江芜湿。雨过晓开帘，一时放春入。
臂头长命缕，百结更双蟠。怕有痕生肉，教依玉钏宽。
灵篆贮纱囊，熏风绿鬓傍。从今能镇胆，不怯睡空房。
几日缆归舟，同君野寺游。旧怀言未尽，不是雨相留。
闻汝归舟到，相迎只恐迟。方当见时喜，还忆别时悲。
茅屋夜灯青，竹庭寒雪白。不对室中人，依然去年客。
春色到江滨，江花树树新。行吟憔悴客，谁道亦逢春。
纖吹浮雲薦，非因散巧樓。靈儔不可覿，仙溪泛悠悠。
江上有归舟，传兄在石头。知安虽暂喜，念远更成愁。
绿阴欲满寺，禽鸣春雨余。聊因简牍暇，窗下阅僧书。
素彩发庭阴，凉滋玉露深。谁怜白衣者，亦有向阳心。
阳和受最多，爽气看应少。晞发此窗前，鸡鸣海天晓。
幽禽雨中响，门掩春塘绿。思君暮不来，应伴山僧宿。
绿觞卷高叶，醉吸清香度。酒泻正何如，风倾晓盘露。
风残杏花晓，马上闻啼鸟。茅店未开门，山多住人少。
斜霏动远吹，暗馥留微火。心事共成灰，窗间一翁坐。
日炙态常醺，香生若自焚。夜来端午宴，淡却美人裙。
莫扫雨余绿，任满闲阶路。留着落来花，春泥免相污。
嘉陽信美郡，風物眷多奇。有湖題明月，有樓名荔枝。
矰儿偏吠客，花下卧晴莎。莫出东原猎，春来兔乳多。
山房竹雨过，帘影霭春云。得与幽人会，何殊见此君。
高岭冒层岚，疏林逗残照。何处觅孙登，云间听长啸。
前林远杵歇，别院疏钟起。行人与居人，同在秋云里。
窈窕复蒙茏，千山万竹中。幽人夜惊起，秋雨共秋风。
风起涧声乱，景寒云气深。山人归卧晚，诗意满秋林。
千峰一寺远，云满跏趺处。无客伴孤禅，悬灯照深树。
窗烛泠残夜，闻蛩更闻雨。秋馆总多愁，犹胜在羁旅。
夕阳数峰远，霭霭江南思。烟外有钟声，山僧独归寺。
溪水虽多曲，舟行不惮赊。山山秋树赤，犹复似桃花。
寒梢虽数叶，高节傲霜风。宁肯随团扇，秋来怨箧中。
丛筿倚乔柯，秋阴雨尚多。风霜莫摇落，留荫石边莎。
含晖峰下路，树石尽垂藤。欲认莓苔迹，相寻行道僧。
复涧兼重岭，云岚处处生。君家还可认，为有读书声。
我去寻幽院，师来访小园。休信不相见，相见本无言。
寒色初凝野，秋声忽在林。遥山不能见，只为晚烟深。
扁舟暮归去，别路江南树。愁指楚山遥，明朝望君处。
风吹峨眉云，东依此山住。我来不敢登，只恐还飞去。
渡子未回舟，立傍沙头树。天寒雪欲来，莫滞人归去。
日暮冒余雪，望烟西涧阴。不因师住远，何事到山深。
离恨挂帆樯，随君远入湘。飞花荡春影，江水不胜长。
田中耒声歇，烟火西林起。独立候归人，柴门夕阳里。
悠悠众扰去，寂寂孤吟歇。雨过满窗凉，高林上明月。
中興日月明，王氣山河在。萬物飾昭回，稽首王言大。
古寺孤雲際，寒齋落葉中。消愁惟是酒，無柰酒尊空。
雨罷飛花徧，緘愁對晚杯。客心將煬竈，同是一寒灰。
今歲臘未破，明年春尚賒。天教催朔氣，先作塞南花。
默默過桃園，穿條疊葉翻。夫君猶舌在，時晏便無言。
白虎晨湍迥，青龍夕霧和。漢陵人易識，流水記岥岮。
木末芙蓉語，當時不謂真。今來木末見，愁殺擬騷人。
烟開容蘤密，霜重放叢斜。插著星星畔，潜郎稱晚花。
高枝拂翠幰，低枝垂绮筵。春风千万树，此树妾门前。
江头横吹悲，北客休南去。闻道武昌门，愁人无别树。
妾刀不断机，郎行当早归。还将机中锦，作郎身上衣。
沽酒渭桥边，平陵侠少年。相逢各有赠，宝剑与金鞍。
春到村居好，茅簷日漸長。杯深新酒滑，焙暖早茶香。
古來韋與杜，閥閱冠當年。今日城南問，惟餘尺五天。
肆威矜逐逐，索黨恣狺狺。盜跖真知道，餘財欲汙人。
牛羊草漫野，大帐天山下。十万控弦儿，闻箛齐上马。
落花無夜雨，孤坐减春愁。黑白缾俱罄，誰能爲我謀。
白白复朱朱，芳条罥绣襦。摘来随女伴，赛斗不曾输。
红妆何草草，晚出南湖道。不忍便回舟，荷花似郎好。
堂上织流黄，堂前看月光。羞见天孙度，低头入洞房。
空帏拥垆坐，夜冷微红灭。郎意似残灰，无因得重热。
賚弼昔營野，代工天眷深。此時蕭散樂，却似住巖陰。
戟棨嚴門第，鐶金倦带圍。如公三事老，從古幾人歸。
新筍漸盈尺，新梢已鋪瓦。燕雀忽相驚，深沈似隆夏。
游子何方客，征裾滿素塵。疲驂不進道，還犬復迎人。
膩蘤金英撲，纖莛玉段抽。萱如解榮悴，爭合自忘憂。
隠几窮千古，披經究萬殊。扶疏曾答客，涉獵恥成儒。
蝶躞趁繁會，婆娑無定妍。心知吾地廣，長袖得回旋。
淝水縈如带，淮山崒似雲。此時聞鶴唳，無復畏官軍。
我來春已晏，道樾半清陰。崖暗石蹲虎，林明花散金。
淮平舟未進，遠緒悵依依。勿謂王孫怨，先如春草歸。
溪光倒彴影，彴影跨溪垠。非論權取意，聊訂濟涉仁。
夏砌綠莖秀，秋簷紅穗繁。終然體不媚，無乃對虞翻。
潘賦幽芳在，周詩榮鄂傳。佛輪千幅細，公带萬釘圓。
七里城南路，齋祠宿下房。遠烟晨燎地，斜日夕牲場。
處膏非自潤，在寸敢矜長。試用蔀家暗，迴爲鄰壁光。
雪罷雲初暖，天和日便遲。玉樓新燕子，禖下記來時。
青郊迎淑氣，華闕報芳辰。瑞木梢梢變，珍禽哢哢新。
東郊迎氣罷，暖信入嚴宸。暫遣星杓轉，令知天下春。
刷羽梁王池，春至欲言歸。牽我東南恨，隨君西北飛。
倦枕回尤數，東方不肯明。只將無睡耳，終夜著蛩聲。
高士非求死，天教隕少微。雲疑隠居在，猶傍嶺頭歸。
蛙聲直可厭，聒耳橫相干。怒氣何關勇，私鳴不爲官。
歷尾無餘日，更籌促曙躔。持愁賸殘歲，將老入新年。
金石凝虛筍，旌旗落暗塵。唐堯遂不見，空有進羹人。
北戶靜無塵，蕭蕭玩翠筠。此時刀筆手，慚愧殺青人。
誰刻優胡象，來爲飲席珍。不因君屨指，幾作獨醒人。
道樾陰陰密，畦泉活活流。梨成津向潤，瓜熟子相鉤。
秋水自然碧，秋花何意紅。乾坤摇落恨，只是爲西風。
莊周悲殺雁，本爲不能鳴。寧識山陰誤，能鳴亦就烹。
细雨过江头，孤篷夜未休。归心与烟浪，相逐下扬州。
野屋藏春树，江堤倚暮花。买鱼留楚客，沽酒问吴娃。
日暮江风急，江花水上飞。吴船三十丈，载得夕阳归。
门外青青草，今年更觉深。前时玉钗堕，侍婢不能寻。
水風披玉蘤，溪露泫瑶津。花意如師意，宗雷社裏人。
海内虽无事，朝中有谏书。大家犹未省，不敢候羊车。
壓枝高下錦，攢蕊淺深霞。疊綵晞陽媚，鮮葩照露斜。
羊车行乐处，歌吹隔萧墙。赖有邻房女，时来说故乡。
月落长门去，千门夜色浓。梦间无限乐，不道在宫中。
春衣裁剪罢，密叶间秾花。缝到鸳鸯处，行行线脚斜。
覆堤初冉冉，渡水尚迟迟。一树梨花色，犹能似旧时。
柳外朝朝雨，平添过旧痕。往时桃叶渡，今日更销魂。
乍拂芳池远，还窥绣幕重。莫将花片蹴，飞舞满筵中。
水边春尚浅，沙际叶才穿。拾翠双双女，迢迢度碧烟。
芳树何年到，西园梦里惊。不须重听汝，只是旧时声。
浅色初含雨，轻阴未过池。黄昏画楼畔，最是断肠时。
怯露依芳蕙，惊风入绣帏。莫将罗扇扑，更待满园飞。
既从碧云上，复傍绮窗移。愿得长如此，教人学画眉。
鄧守挽不住，眷予番久留。决非人所挽，胡不理歸舟。
驚憂度歲月，靡覺佳序臨。玉露破金菊，方知秋氣深。
何時見池舘，一二佳友生。酣飲入深夜，竹間燈火明。
久雨閉陋室，薜荔絡敗壘。乙子語大慧，我聽勿入耳。
嶂沒千重霧，江涵萬里天。湘潭送波浪，吳楚會風烟。
萬事以誠立，不誠心不專。誠心非鐵石，鐵石被誠穿。
澄流良湜湜，幽藻還漪漪。不是采蘩手，芬芳長自持。
亂亡由佞舌，覽古每嗟吁。擬刻姦諛像，申明兩觀誅。
鳬鷗近隼旟，亭陰戲魴鱒。我自無機心，忘機成戲論。
主人無機心，兕虎皆可入。君看小渚中，豈特羣鷗集。
山泉潄玉琴，塵世誰知音。植杖憩于此，頓消名利心。
滿耳環珮聲，雲根綫寒玉。雨過勿雷吼，老龍鼾正熟。
花樹似簪山，晴香高惹步。縱有五湖來，不浮孤影去。
曾道咄於人，寧從湖海去。高名千古存，閭里今亦著。
附渚依汀者，絲綸掌握中。共悲名利客，故醉武陵中。
江水清且漪，紀功者誰子。便欲買扁舟，垂釣綏江涘。
空山人境寂，秋光轉清霽。幽人坐夜深，披衣對叢桂。
細雨軒窗濕，微風枕簟涼。夢魂不知遠，夜夜到家鄉。
墓塚枕苫席，楊凄夜烏。鬼親雙眼淚，萬古注江湖。
風韵傳天竺，隨經入漢京。香飄山麝馥，露染雪衣輕。
返照倉江麓，湧金門外看。鳴鐘諸品靜，纖月萬峰寒。
鴻漸雲逵遠，鄉江永有聲。史傳何代信，詩闡異時名。
新廟青山肅，豐碑錦字明。我來深仰止，翻戀蕨薇情。
云锁蜀山秋，重来佛慧游。含毫得诗句，题入画中愁。
雨隔三千月，花深廿四橋。詩人裁舊夢，衣去濕江潮。
驊騮雖伏櫪，駿骨出風塵。一顧將安報，恩深愧主人。
劍古螭頭脫，年深玉匣藏。不因君拂拭，何得露光芒。
空庭清昼永，花落见春莫。谁念未归人，草色江南路。
縱橫薄海內，不愴別離顏。幾載飄零意，秋風一劍寒。
失勢非人事，重圍戟似林。乾坤今已老，不死舊臣心。
靜涵空碧色，瀉自翠微巔。品題當第一，不讓慧山泉。
門外雜喧闐，此是無喧處。猶惱幽禽多，呼鳴不肯去。
偶閱古人書，了不異人意。強作一家言，欲占千秋事。
積書爲子孫，無慮數千卷。古人不貴多，三語即爲掾。
酒無大功德，聊以破吾懷。當其無懷時，小啜亦復佳。
爾作爲文章，文章不利爾。大都機事人，畢竟機心累。
數日不飲酒，形神故自親。三年不讀書，舌本快於人。
入門天地寬，出門天地窄。出不容一身，入猶有四壁。
貧只爲收書，貧復著書賣。以彼諛墓金，償此買書債。
結客遍中原，肝膽不可託。我與我周旋，或不侵然諾。
元龍據一榻，賓至榻下坐。我以榻爲賓，此榻亦忘我。
朝來望西山，頗自饒爽氣。有一片煙霞，不類人間地。
山僧不出山，披衲山中坐。時見車馬客，纍纍山下過。
借書人取亟，貰酒僕來遲。世事都如此，那教放兩眉。
觀書了無味，賣文不值錢。燒筆償文債，枕書惟高眠。
夜長睡不著，起坐索衣添。莫道秋無信，涼颸已入檐。
謝客何時久，逢僧若個閒。不知蘿月下，敲破幾松關。
懶雲掃不去，纖月邀還來。客有送泉至，柴門破例開。
徙竹妨當門，乞花種滿園。未能醒蝶夢，差自解禽言。
山侶時送藥，佳人數致書。具言秋候好，病況今何如。
投僧猶有髮，依俗尚無家。祇自成迂嬾，悠悠度歲華。
愛此磐石坐，泠泠疏竹根。風送蟬聲過，斜陽半在門。
經霜憐嫩葉，帶月惜微芳。別號惟花叟，前身是蜜王。
衰鬢頻添白，病眼不成青。秋色無聊賴，寒光滿戶庭。
隣燈半滅明，犬吠人聲靜。空月帶流霜，遙遙弄溪影。
一隻還西天，一隻留在茲。怕作延津去，勞師謹護持。
腰石來助舂，石頑舂不息。欲知米熟否，還問點頭石。
酌水缽盂中，水味甘如醴。爲有老龍蟠，山僧不敢洗。
僊人去不還，丹竈煙長冷。攜將椰子瓢，去挹丹砂井。
二月江南道，關關春鳥啼。欲知遊子夢，芳草白雲萋。
鳥語斜陽外，山花夾磵紅。古牆唯一堵，云是越王宮。
攜來端石硯，濡筆題星石。雨花剝不盡，前朝遺墨蹟。
城市俗不過，要尋僧寺閒。今朝試蠟屐，攜妓上東山。
安得知音人，來辨肉和絲。花間與月下，冷然獨奏時。
手持犀麈柄，權作蒼蠅拂。蒲團坐堆堆，口裏道何物。
海王宴玉帝，虛空呈百幻。倒翻琉璃屏，跳出金光彈。
春水碧如油，珠江汎月遊。女郎不相識，並著木蘭舟。
門逕是耶非，欲入還疑錯。低語問小童，雙淚應聲落。
入門寂無見，出門如有晤。入門復出門，掩袂即前路。
漁舟入浦漵，水流舟亦駛。廻看水色鮮，錯認暮山紫。
皂幕碧雲幢，遮斷蓬萊館。嵐氣冥濛入，不知山近遠。
飛鳥不敢近，晴天雙瀑飛。卻從雲際望，空翠滴人衣。
水市喧津橋，邨店臨官路。一棹橫孤煙，隔江人喚渡。
微茫水煙生，風雨歸舟急。片帆擁墖飛，白浪如山立。
潮聲打海門，波浪變今古。中有不變魂，古木精靈語。
孤亭敞薜蘿，石上留芳碣。半嶺有人家，秋來拜新月。
駐馬綠陰下，離人正憶家。可憐桃李樹，猶有未開花。
未識春風面，先聞樂府名。洗粧儂出塞，進艇客登瀛。
飲散齊山晚，夕陽秋浦紅。不須鞭五馬，十里聽松風。
平地三尺雨，農家三尺金。我願此雨力，生穗長如林。
山中老禪寂，同坐說吴王。時有風前葉，錚然下屧廊。
清香無物敵，粉葉自成圍。白玉瓏璁髻，珍珠纓絡衣。
西湖頻送客，綠波舟檝輕。春入蘿徑靜，浪花翻遠晴。
晴雪散河隄，春雲晚復迷。鯉魚跳藻葉，燕子拂蘭荑。
鸭绿波摇舰，鹅黄柳覆堤。飞花如白雪，流出武陵溪。
千步垂杨柳，阴连喜水生。华深吹落絮，叶密坐流莺。
飛宇棘南傃，以待風之薰。因君奉揚力，并慰塞下人。
上溪不弛帳，下溪不打槳。上下各有趣，相遇風波上。
濯濯縈春晚，依依带暝饒。楚宮皆餓死，無計學纖腰。
秋至衣裳薄，思归未有涯。得如江巨孝，处处自将车。
朝朝感霜露，昔昔夢鄉關。何以慰親念，空悲行路難。
順諛要領絕，書罷付函封。隸子方求益，君非賣菜傭。
漁拽亂溪來，白鷗驚已屢。不應畏機心，却下滄波去。
行路到溪窮，寒流自浼浼。客立平沙上，篙人艤船待。
游魚川上樂，映藻復依蒲。須防裁密網，莫獨畏鵜鶘。
莊生坐濠上，下玩戲魚躍。魚固不知人，人奚謂魚樂。
貞觀得奇士，子孫宅荆土。一家五百口，六世同所處。
採花莫掣葉，掣葉傷蓮根。食子莫棄心，味苦生意存。
送君出門前，門前有芳草。莫將紅粉樓，不及長安道。
春雨夜來多，春潮添幾尺。今朝江口望，或有南歸客。
醉來禮法疏，白眼從人怪。吾自適吾真，豈能調世態。
愛月忘夜寒，焚香對酒美。醉後擁衣眠，聞雞還欲起。
露下衣裳冷，邀歡子夜初。援琴試新曲，山水意何如。
日短歡難盡，青尊夜更攜。爛醉無相訝，風流舊阮嵇。
望月捲珠簾，窗風滅銀燭。一榻下陳蕃，千秋見鮑叔。
窗外走星辰，光寒相注射。似有老人來，燃藜照此夜。
同君踏明月，吾更探瓊枝。情深不忍寐，刻燭限成詩。
主人有酒癖，客子負詩才。詩酒差相敵，從君日日來。
寒雲擁戶白，新月印溪清。相逢憐夜色，不寐到天明。
高閣隔塵囂，殘經盈案几。清磬和風枝，彷彿梵音似。
月落雞鳴時，苦吟猶未寢。君不斷詩淫，腰瘦恐如沈。
十載雌雄劍，悲鳴劇未休。雙龍君不信，風雨躍床頭。
世難容我輩，天豈喪斯文。但令傳白雪，何必羨淩雲。
蘆花新有雁徐靈暉，四面水連天徐靈淵。清浄非人世趙靈秀，吾詩詠不全翁靈舒。
不分鏡中鬢，持向問秋風。何事煙霞客，年年世網中。
高樓明月夜，咫尺望三山。不奈涼秋色，乘風欲往還。
與君話無生，嗒然喪其我。靜作禮空王，何處證因果。
高桂發秋花，餘香入山閣。夜靜涼風吹，紛紛和露落。
前山對北牖，山寺隱疏燈。乘夜吾能往，應逢出世僧。
貧病物情疏，送迎日漸寡。避世枕從高，逢君榻且下。
塵中不可居，何似遠遊好。便欲淩風飛，乘秋拾朱草。
涼風一夕至，四壁響鳴蟲。不知金井上，幾葉落梧桐。
匣中有寶劍，風雨夜悲鳴。雙龍君但識，會見起豐城。
茲石不解飲，偏饒飲者意。若遇獨醒人，應無其坐地。
一年梅一度，花時可再旬。若無清夜賞，輸卻一旬春。
山園十畝餘，時見金光起。自有茹芝人，不用招黃綺。
結廬仍人境，何事白雲深。主人耽翰墨，鬱起在空林。
靈藥滿芳洲，叢生不用植。最好武陵人，采采供服食。
野竹非種生，天與幽人地。無人共入林，吾但把君臂。
百尺淩空臺，八荒供覽眺。誰知鸞鳳音，只是孫登嘯。
結樓依東城，樓高淩睥睨。吾欲覽大荒，浮雲莽不止。
高閣倚層霄，罡風颯靈籟。聳身閱空虛，空虛原不壞。
南海現水月，水月本無色。妙相結世因，還留居士室。
吾讀楚騷詞，紉蘭還結茝。何似坐茲亭，長與芳菲對。
方池淺且清，遊魚皆可數。時時銜墨花，吹作長空霧。
何以高吾枕，北窗揚晚颸。莫將周蝶辨，虛擬上皇時。
種竹密成叢，三徑失長夏。俗客應不來，清陰在吾把。
圃曲畦亦紆，抱甕勞往返。可以全吾拙，無乃妨吾嬾。
朝朝荷短鍤，爲圃亦徒勞。一夜春霖足，藥苗長已高。
手自植椶櫚，葉葉如輪長。夜雨過橫塘，淒寂送清響。
百尺龍門種，移栽葉未齊。月明風亂影，似下鳳鸞棲。
新栽楊柳樹，近水欲成絲。春風容易歇，莫遣笛頻吹。
荷池芳乍歇，木末發秋光。莫訝名相襲，臨風韻更長。
葉厚偏淩雪，花深欲妬霞。何年巢白鶴，還此頂中砂。
夾沼植琅玕，清風吾領略。入林嬾著冠，何用折其籜。
朱實淩霜熟，金衣向日榮。無論千樹貴，聊玩歲寒情。
惜陰繙古帙，席蔭坐林泉。解識閒中晷，依稀亦小年。
隱几靜焚香，穿林還掃石。褦襶應不來，琴書從所適。
掩卷聊支枕，聽蟬午睡長。北窗有爽氣，時復到羲皇。
玉署晴煙暖，花磚曉日遲。試啼還斷續，幽意付誰知。
藏葉身同柳，臨風口學簧。間關求友意，珍重託東後。
茲石不解酒，偏饒飲者意。若無清音夜，輸卻一旬春。
我以漚爲我，漚爲我即漚。非漚亦非我，機事兩忘不。
塵匣啟菱花，醜妍無不識。羞殺幾英雄，霜髯太煎逼。
十室所可重，喜君吾道同。因過一攜手，醉臥六經中。
星會飾以玉，燦燦光朝儀。重臣頭似雪，左右應臯夔。
羽翼漢家了，忘形天地間。箇中有真樂，奚必拘商山。
海靜不揚波，仙人鞚鶴過。靈峰七十二，何處月明多
燕子衝簾過，胡蜂採蜜歸。折花香露溼，不惜繡羅衣。
湖水碧于天，湖雲薄似煙。鴛鴦不驚亂，飛過岳墳前。
野竹編籬細，山泉灌圃渾。碧瓜方布子，紫芋更添孫。
朽壤蟲徧蝕，枯藜螘倒行。姜生黄菌蠢，茄熟紫膨脝。
枉渚雨晴後，幔坡風暖初。雁頭收芡實，魚子剥椶櫚。
對客蒸壺爛，呼童剪韭頻。何如鄭公儉，不讓庾郎貧。
彤雲垂四野，六出舞漫天。却笑廣文鄭，嚴寒無坐氈。
揠苗昧所養，乞祭驕其妻。詭遇得禽者，寧無慙嬖奚。
重色躭沉湎，娛音樂侈華。禽荒迷不返，未有不亡家。
山下六七里，山前八九家。家家清到骨，只賣水仙花。
芸禾雨苦連，草穢何能蠲。借問司農者，俱云不得天。
靜夜聽鳴琴，秋風動幽谷。何爲鍾子期，千古無人續。
斗室安居廣，爐香樂性閑。不欺幽獨境，無愧兩儀間。
修己師曾子，爲人謀必忠。信誠交以道，傳習熟加工。
五采會章服，汝明以垂教。虎蜼宗廟器，于以象其孝彜。
種竹清無俗，虛心耐歲寒。凭窗風日爽，詩酒可盤桓。
種柳護吾廬，無妨隠者居。綠酬一樽酒，青映五車書。
栽梅沿屋角，幽趣少人知。雪後月明夜，孤芳吐幾枝。
衆卉競春妍，芬芳無彼此。霜寒摇落時，獨秀何如爾。
高山流水音，泠泠生指下。無與俗人彈，伯牙恐嘲駡。
莠除苗自長，醅化醴方醇。學至盎然後，眼前皆是春。
藥性貴溫凉，胡爲辛且烈。無與桂附徒，天資更趨熱。
松菊存陶徑，弦歌絕武城。江東新發櫂，僮僕笑相迎。
知止於至善，修身止用誠。五倫止此定，明德日新民。
南枝發岐穎，崆峒占歲登。當思漢光武，一飯能中興。
明誠道不離，知格無邪僞。中正著吾心，毋爲私欲蔽。
齊家先正己，標準自吾身。動息從心裏，規模衛武箴。
正心謹獨時，篤實惟精一。克念寸不欺，充然四端立。
克己工夫熟，磋磨日日新。形端儀表正，湯聖自盤銘。
恭己時存養，敬以充四端。唯狂能克念，作聖抑何難。
南畝種豆苗，苗稀草猶勝。農人費鋤耘，凶穢何不凈。
人皆愛桃李，我愛種青松。桃李易凋謝，青松却耐寒。
分種玄都觀，移根出武陵。河陽花滿縣，曾歷避狂秦。
時當夏日臨，酷暑避無地。唯對碧巖山，清凉又安逸。
讀書本衛道，何以道欺人。古害稱楊墨，而今害益深。
司晨兼五德，曾伴宋宗窗。日攘能防慎，終當免鑊湯。
蒼蒼巖上樹，夜氣積而然。念彼人之學，盈科爲有源。
大暑流金石，寒風結凍雲。梅花香度遠，自有一枝春。
芒葦織簾箔，橫當湖水秋。寄言魚與蟹，機穽在中流。
明鏡似妾心，時時照君面。妾心如有塵，照君君自見。
客來不開門，門外猶通刺。并欲杜此門，支以巉巖石。
地捲槁苗盡，人居沸鼎中。何時霖雨相，夢到武丁宮。
立馬古堤邊。翩翩美少年。別懷都不語，折柳帶青煙。
南來北往客，驅馬度梅關。自笑紅塵裏，生涯不蹔閒。
不知閉戶久，但覺鏁生苔。好客何曾到，好花長自開。
渾沌微含象，文離亦現身。憑宜南郭士，製或斵輪人。
臨流弄溪水，不見溪中影。遠望忽遙遙，煙際移孤艇。
野水荒荒白，長流汨汨渾。微看隔溪岸，疑帶曉霜痕。
連山一片青，遠近含秋色。偶同溪上過，溪痕蘸衣碧。
若道水無情，溪聲流不已。一雨掩山窗，懷人清到耳。
秋雲輕似葉，秋葉復如何。日日溪頭坐，飄紅幾許多。
見說中林路，祇在剩溪裏。落日少人行，小橋站溪水。
隔沙人語淨，空庭露未稀。起來看月色，溪影冷侵衣。
煙鳥栖初定，虛庭人獨閒。長空一片月，半浸碧溪灣。
山色長如此，水流無盡期。可憐橋畔柳，半是折殘枝。
袈裟遺片片，珍重出相示。當時幾許寬，罩卻曹溪地。
冷星沈島碧，朧朧日初曉。微茫空際煙，一點孤槎渺。
令月辰標午，皇居物效祥。仙蒲九節長，宮樹萬年芳。
天外五峰攢，盈盈裊翠鬟。長風吹海樹，指點認家山。
人理已銷謝，書堂今在茲。井邊有殘墨，洗硯汲泉時。
深林不見人，隔林聞笛響。踏破黃雲堆，樵子閒來往。
檳榔花兼實，蒟醬葉連根。何須啖丹荔，始羨海南村。
花魂偏作妖，鬼血藏金碧。腐草亦成文，點點留斑跡。
偶作河梁餞，翻爲池上賓。歸驂不忍駕，新月共留人。
長江千萬里，何處是儂鄉。忽見晴川樹，依稀認漢陽。
草長連朝雨，花殘一夜風。青春留不住，啼殺白頭翁。
何年留妙蹟，真賞日云疏。不遇臨池鑒，誰收壞壁書。
冰解初分竇，波平便泛舟。岸花紅弔影，沙鴨綠昂頭。
夜雨迷千市，疏雲濕一星。舉身爲腐草，猶得化流螢。
魏井開冰潔，齊宮獻服新。宮門無暑氣，猶許艾爲人。
雲來萬山動，雲去天一色。長嘯兩三聲，天高秋月白。
吹律蕤賓動，乘離玉燭明。薦盤荆俗黍，頒餌漢祠羹。
江頭雲閣雨，柳色與春深。船發春風阻，誰知客子心。
萬疊峯巒秀，遙空散火雲。興來聊極目，佇立向斜曛。
玉露生涼風，江空兔魄多。分明桂樹影，誰道是山河。
寒山髙百尺，老樹傲風霜。更欲彈棊坐，秋聲九夏涼。
逺岸長林下，牛馴意態閒。不須歌扣角，歸去卧柴闗。
空谷誰能問，幽芳獨占春。不知湘水上，何處吊靈均。
女伴歌採蓮，清聲度流水。無意驚鴛鴦，鴛鴦自飛起。
有月何须烛，无云不怕风。借谁竿百尺，光照九天中。
彤云迷白昼，凉落暗风尘。宇宙谁知已，圜城别有春。
寂寂门常掩，素衣无缁尘。谁吹邹子律，寒谷欲回春。
天王自圣明，制度高千古。平生未报恩，留作忠魂补。
栽培萬杉樹，延納五峰雲。蓮社松門接，陶居柳徑分。
綠萼披風瘦，紅苞浥露肥。只愁春夢斷，化作彩雲飛。
鳳翅摇寒碧，虛庭暑不侵。何因有恨事，常抱未舒心。
王门激楚曲，相府西凉调。愁中换宫商，郎毋看妾笑。
蜥蜴饲丹砂，鸳鸯置金锁。东风独何情，杨花起还堕。
不见绪山子，年光忽四周。随风秋夜梦，直到越江头。
宇宙相同意，越江万里深。东方欲曙色，画角动悲音。
江边寻至乐，回首觉忧思。宇宙皆吾事，心宁不在兹。
一片韩山石，千年卧荒草。崚嶙何所前，落日牛羊道。
喜君归田里，况是狱中情。田里有真乐，非君莫以明。
喜君归田里，况是狱中人。安得同君去，超然逺世尘。
歲晏悲風急，空江白晝陰。黃蘆與紅蓼，無處不傷心。
樹杪過流星，輕霜落半庭。疏花與孤客，相對一青燈。
山爲仁者樂，况復字爲仁。坐與茲山對，靜中天地春。
荷風湖面曉，垂釣柳陰中。何日能蓑笠，扁舟此興同。
舍舟上招提，遥入松林間。透脫俗塵網，是名第一關。
古苔磯上立，釣爲月明垂。夜半清歌起，無魚釣得詩。
秋葉與秋雲，的的當階墜。家僮誤掃葉，驚散秋雲去。
鷗鷺歸烟渚，秋江挾晚晴。老漁閑艤艇，坐待月華生。
寄語林和靖，梅花幾度開。黄金臺下客，應是不歸來。
家住山水國，種花以爲城。詩將日登陴，圍春驅酒兵。
止觀心地法，色相本皆空。禪慧明宗性，超然萬法中。
一門三刺史，四代五尚書。他族未聞有，朕今止見胡。
多少蛾眉去，吴宫颦未伸。不知尝胆辈，可念捧心人。
三閭紉佩秋，志在公子蘭。荃不察予衷，江干淚潺湲。
蒸入琴书润，粘来几榻寒。小斋非岭上，弘景坐相看。
僊家瑶林天，移來在江國。誰歟境中人，山立而玉色。
一镫传过海，祖印提来未。低头拜空王，乞与转轮慧。
大木作高栋，一国不能两。若无百围柱，颓坏欲谁仰。
此君腰不折，玉立有餘清。曉窗擁鼻吟，聽渠落冰聲。
旧日园林胜，三年问劫灰。临流惊结构，疑是钓鱼台。
天上止一月，自可印千池。那用凿邻壁，光辉共有之。
舟势已欲转，扶危杖柁工。紫藤在彼岸，祇借一帆风。
許負往昔矣，天綱今何之。誰知千載後，復遇林君奇。
下榻萬緣空，泠然欲御風。真人不可作，誰與論叅同。
束髮誦遺篇，生遲五十年。焚香端不媿，心跡可青天。
前輩風流在，後來漸不如。江河無計挽，深媿彦方居。
經宵即出洞，密偈付藤蘿。時有松風至，為僧發浩歌。
是誰為洞主，非我亦非伊。承前須直領，不用轉頭思。
豈是鬼神鑿，幻出瓊花竒。月照黄金屋，雪留白玉枝。
遥指巖頭桂，先生親手栽。蒲團趺坐稳，時有暗香來。
開士叩禪闗，朗公已出山。題詩巖竇裏，未許落人間。
直上懷濂閣，愁深虎豹闗。九重天浩蕩，贏得老僧閒。
芙蓉我獨宿，君自恩江來。為結同心友，禪闗日日開。
借問覺者誰，未許落言思。向日華堂下，寒温祗自知。
初學苦支離，閒心自得師。纎毫皆帝力，無語付天倪。
人笑我癡愚，胸藏明月珠。萬方都照徹，隨處得真如。
聖學失其真，由人認識神。識神生死本，仇怨結交親。
生涯惟白業，心事只青山。花落雲深處，牧童自往還。
少日冒虚名，蹉跎百不成。無成真我學，倍覺去來輕。
手種千桃樹，扶疎向日紅。須教時雨露，嵗嵗領春風。
問君何日還，衷情賴汝宣。極目天邊雁，頻將尺素傳。
秋江有芙蓉，采采贈夫君。采之不盈把，聊以慰停雲。
聊以慰停雲，佇足聽芳聞。怪殺江邊水，流影照離羣。
千句竟成閒，片言如泰山。欲知語與黙，意在合離間。
傳家惟食力，筆札當躬耕。酌水潄殘齒，優游度此生。
鉛華曾久謝，老去能依人。眽眽繩床坐，情偏水石親。
石如獅子吼，山作石頭城。剰有蓮花座，雲深可結盟。
景景照幽房，熒熒吐焰長。昔年江上女，曾向乞餘光。
自小弄絲來，驚多去復回。沙頭晚風起，波上夕陽開。
風雨惜春殘，新晴爲啟關。白雲歸去盡，還我舊青山。
薄薄簾櫳日，陰陰殿閣風。無人驚午夢，雙蝶下花叢。
水石一欄桿，僧歸四山靜。携琴譜澗泉，月浸夜深冷。
康樂悟玄機，寂寥此棲息。經翻貝葉文，臺近蓮華石。
踏碎賀蘭石，掃清西海塵。布衣能效死，可惜作窮鱗。
課僕舁豐壤，辛勤種牡丹。不知從此去，更得幾春看。
十月氣候變，園林霜葉黄。餘糧栖下畝，宿靄罩寒塘。
小橋橫野澗，物色自孤清。終日相晤語，松聲與水聲。
不到山中久，山寒景益奇。凍泉零雪谷，墜葉弄風絲。
人間五福少，世事罕兼全。將此不貪寶，延予有限年。
老人夜不瞑，宿鳥未安棲。送睡憑盃酒，思晨聽曉雞。
正此恢台夏，園池綠蔭交。高荷擎羽蓋，新笋出旗梢。
公館當清夜，移樽近北墉。秋聲連蟋蟀，月色淡芙蓉。
六十遇明主，家空無一廛。百年今共盡，五福晚兼全。
萬古長空月，虧盈不計年。魄生蟾共沒，光滿蛤同圓。
祿厚君恩重，才踈德性迂。入門隨手散，不作守錢愚。
一水瀉寒玉，數峰羅翠屏。漁樵自來往，不悟落丹青。
風色作吳霜，山中草木黄。冷烟籠碧瓦，露葉徧寒塘。
歲暮偶出郭，斜陽带遠村。雪松含臘意，沙水動春痕。
去燕忽若失，斷蟬凄復連。不唯觀物化，且以感流年。
共綰同心結，那知有別離。對人爭忍說，不敢畫蛾眉。
憶昔東坡老，曾吟陌上花。我今歸故里，卉木正光華。
百折终归海，徐之浊亦清。如何微搏激，便作不平鸣。
弟也習音樂，一室自鳴球。五月候夷則，黃鍾律應不。
春陰亦已緩，春草亦已長。良夜非三五，起視明月光。
昔夕真何夕，規缺又三分。記得殊未滿，那當持贈君。
八行錦字多，一字珠百斛。就裏拈一珠，時時向花卜。
勝域構爲亭，名流長載筆。五色燦江花，千秋照雲日。
船頭鳴急浪，山腳信長風。薄暮衝潭去，照江漁火紅。
永日靜無聊，空庭散欝陶。憩禽猜落果，乳雀趁飛毛。
午漏奏新詩，昕朝召節飛。若非梁武帝，誰識謝玄暉。
春前一寸雪，春後一犂金。萬里烟瘴息，九農和氣深。
肥遯元無悶，躬耕亦自娛。曲肱安陋巷，愛爾亦顔徒。
動植湊東風，天機各自濃。花粘蜂股重，絮戀柳腰慵。
飯餘行挾冊，醉後卧看山。舉世皆忙者，無人伴我閒。
有客訪山間，愁襟一笑寬。青燈親軟語，薄酒緩清歡。
滴水添壺箭，跳丸疊崦嵫。只誇顔似玉，不覺鬢成絲。
竹杖點湘斑，長隨掌握間。老來方得力，伴我一生閒。
竹翠凉虛寢，爐薰養道情。日長無一事，燕坐有餘清。
老人須老伴，舊事可重論。今古不同調，後生難與言。
南海衣冠盛，靈洲水面浮。樹深歸野鶴，江晚繫漁舟。
百丈瀉流泉，寒光凈野煙。澗蒲多九節，服食挾飛仙。
秋風臺上起，霸氣至今存。月色長空滿，凄清引嘯猿。
松花金粉落，荷葉翠鈿浮。啼鵙千山暮，一年春事休。
日落清江外，雲封石壁間。不知斜照裏，還見萬重山。
時節催農圃，園林花事空。柳蒼無故態，苗長有新功。
向夕山容斂，清秋入望重。白雲飛不盡，高掛澗邊松。
山寺凈松筠，藤蘿蔓徑路。雲深僧始歸，長嘯空林暮。
孤亭臨海涯，爽籟清炎暑。夜午浴紅輪，隱隱千林曙。
四始詩之至，源流治世音。後來無鄭衛，蛙蚓謾呻吟。
吾家何處住，一嶂獨成圍。莫遣通樵斧，應嫌減翠微。
積雨迷江岸，炊煙逗草萊。鷗群飛不見，帆影望中廻。
斗大黄金印，天高白玉堂。不因书万卷，那得近君王。
老醜慵看鏡，清狂愛作詩。唱酬真得侶，衰白亦相宜。
淺把涓涓酒，風流杜少陵。是中有真趣，全勝醉瞢騰。
出仕雖無補，歸耕寧買田。聊將報明主，庶不媿前賢。
報恩須烈士，拂意是忠臣。君看傾邪輩，哨哨似婦人。
茅茨西日暖，翁媼自相依。不識鴛鴦意，雙雙作伴飛。
懷情既不盡，謚隠亦何疑。截舌帝其怒，在天靈可欺。
芡實徧芳塘，明珠截錦囊。風流熏麝氣，包裹借荷香。
足弱老態增，顛仆人共駭。無趾真吾師，天刑烏可解。
脚力雖云弱，心靈尚宛然。休輕刖孫臏，猶解殺龐涓。
大儺存古禮，彩髮映雕冠。如今身老大，不似小時看。
一載涪江上，轉添山野情。手携僧共出，筆放吏歸耕。
野水滔天墨，旰雲臨日緹。周諮求拜上，德謨克拉西。
莫憶鱸魚美，吳天浪正浮。只應歸夢到，千頃荻花秋。
夜半霜鋪瓦，渾如水潑衾。爐紅朝易起，衣重老難任。
夜永醉還醒，隣雞已有聲。衾寒霜令急，木落睡魂清。
風高霜挾月，酒暖夜生春。一曲清歌罷，華胥有醉人。
老人氣血少，日夜遭煎煮。點檢槁形骸，能禁幾寒暑。
夏竦何曾聳，韓琦未是奇。滿川龍虎舉，猶自說兵機。
拍岸魚遺子，排簷燕引雛。有生俱有欲，情愛豈其無。
春事動勾芒，閒行嗅嫩芳。人無前日興，花有舊時香。
一春天富貴，萬象物光華。遥想西湖上，風流賣酒家。
八請犯天顔，今朝出漢關。渾如倦飛鳥，日暮傍巢還。
脩篁君子性，枝蔓謾相妨。一自刪除後，侁侁弟子行。
春暖和烟重，冬寒带雪稀。何如秋浦畔，含思獨依依。
商氣入山園，園花取次妍。蓼叢迎露重，菊本望秋圓。
種桃三百樹，隨處有開花。來年三二月，便是武陵家。
歸路俯清川，呼奴自刺船。戲魚翻晚照，宿鳥入寒煙。
勸我著新衣，深辭老不宜。如今百事懶，不比舞雩時。
老眼驚花暗，斜枝落紙愁。晚來聞冷雨，幻出一籬秋。
君恩華老境，慶事接新春。門戶嚴呵禁，神應護吉人。
吾師自有庵，何必從人借。聞道架虛空，大千同一舍。
深山五六月，猶自有鶯簧。只滿幽人聽，何如入建章。
絢麗繁霞綵，熒煌瑞錦堆。夜深疑睡去，日暖怕慵來。
晴蜻舞幽澗，水鵲立枯槎。予亦坐烟壑，有生俱有涯。
自是山禽侶，徒因語得新。不堪供貴玩，却作李山人。
臨發漢中時，精誠見表辭。此心誰盡了，死後有天知。
盥面知新瘦，看書覺近昏。風霜不相貸，老意與誰論。
酒力欺人老，花容笑客衰。自憐花與酒，終是不相宜。
不織不耕日，無憂無惱身。曠哉天地德，養此最閒人。
露葉明朝彩，雲峯吐夕嵐。山中無限景，詩力不相參。
霜降水自落，春濃花欲迷。道心因老進，狂態逐時低。
自是繩樞子，夤緣登宦途。閒情入魚鳥，歲晚卧江湖。
山中境最靜，靜極恐關情。莫聽流鶯語，應懷求友聲。
晚來山氣冷，松下獨閒行。野鳥聽人語，山靈警杖聲。
草木肥梅雨，江山快晚晴。芳塘荷芰發，香泛葛衣輕。
欲識梅山境，回環列萬峯。朱門依綠水，粉堵出青松。
小築瞰清流，人閒境更幽。蒹葭寒带水，蟋蟀靜吟秋。
野坐花飛片，溪行水漲痕。山中閒日月，世上別乾坤。
江山客思滿，雲水稻田空。日塢懸秋實，霜林墜晚紅。
雪消閒出郭，騎馬踏山橋。池響冰澌落，泥融雁齒消。
六出弄陰機，新晴閃夕暉。餘寒隨雁去，殘雪带春歸。
小雨濕紅蕤，輕颸動碧池。東君送消息，預作探春詩。
臘殘梅破靨，春近柳含滋。指日驩娛地，東風浩蕩時。
海棠初破萼，紅豔欲無春。小插依霜鬢，花應恕老人。
老去猶趨府，往來添客愁。丹楓漁舍晚，花麥野田秋。
八秩歸鄉井，交遊一二存。固知年及耄，似覺老而尊。
飛叫入仙城，千門夜未扃。那知清禁裏，却有野人聽。
木橋橫野水，竹逕踏晴沙。桑苧交陰處，中藏隠士家。
辛苦南隣臼，逺雞方一鳴。夜來風極急，吹斷到窻聲。
冬眠不覺曉，開門見白雲。雲中何所有，童子兩三人。
來説湖西者，不及華山頂。誰知巖中仙，解作石柱屏。
聲從竇中來，可以塞天地。借問采薇人，便知風動處。
府教英靈在，虺蛇不敢居。從來巖上月，只是照虚無。
聲名野老畏，草石貴人爭。剗却巖中有，悠悠是極清。
翠掩千尋洞，青窺一竅天。人間無絶境，不要問桃源。
山骨短圓稜，初疑削木成。乾坤藏一柱，猶得鎮巖扃。
龍出潭水空，龍歸潭水黒。君從龍床來，誰在龍床側。
闇闇月墮地，忽在天中央。墮地人不覺，中天照四方。
公飯何曾接，衣冠不作人。齋中有名酒，分爾一杯春。
晩食南山稻，堂堂媿野人。平生無可説，一個白頭親。
村笛轟牛背，山花結帽頭。騎牛勝騎馬，曲坂没郎愁。
趂罷江門市，商船奪港歸。溪山愁引望，城郭更須知。
日照南浦口，初喧江市人。小奴性嗜酒，出飲畏吾嗔。
氤氲復氤氲，東君欲放春。梅花何太早，早報越城人。
不落龍山帽，何須九日風。更煩將小雨，向晩洗花叢。
春事歸桃李，西風響未休。長官三徑晩，丞相一坡秋。
好個重陽節，誰家酒不賖。果然殺風景，吸茗對秋葩。
天地花無數，寒花色乃佳。古詩拈未出，除是長官來。
洗竹洗荒枝，洗心洗狂馳。老夫無可洗，抱膝洗吾詩。
一洗一囘疎，相將洗到無。客來莫問我，北壁有團蒲。
老不愛春華，一籬孤負花。胡為聒我枕，穉子打朝鴉。
自有無情蝶，孤飛不傍花。白頭聞見少，閒動羽蟲嗟。
仰面看垂釣，失脚堕危石。若是謫仙人，水中眠亦得。
窓外竹青青，窓間人獨坐。究竟竹與人，元來無兩個。
北風巻頑雲，隂晴安可卜。海月出漸髙，獨照南窓竹。
一嵗十匹衣，一日兩杯飯。真樂苟不存，衣食為心患。
人不能外事，事不能外理。二障佛所言，吾儒寧有此。
斷除嗜欲想，永撤天機障。身居萬物中，心在萬物上。
小雨閉空齋，青青竹映堦。道人終日靜，一枕到無懷。
子美詩之聖，堯夫更别傳。後來操翰者，二妙少能兼。
乆共寛閒地，儂薰自在香。折來何所寄，只是寄遼陽。
張帆海上囘，帆掛鐵橋樹。驚起白蝦蟆，跳上飛雲去。
引滿花下杯，延縁坐中客。醉不大袖歌，孰云此門窄。
見月時一吟，夜凉天稱心。囘頭望東川，流水無古今。
幻迹有去來，達觀無古今。長嘯人不聞，山風吹羅襟。
楊栁餘朽株，梧桐但疎隂。小臥不出門，不知秋已深。
一夫眉正揚，一夫髪盡秃。日暮船正歸，前江風拔木。
江南一枝春，歲久暗香滅。怪得深夜寒，荒村映殘雪。
蒼官森古鬣，此君挺剛節。中有調鼎姿，獨立傲霜雪。
往事形骸外，如今一夢休。曹溪分我茗，猶説蔣韶州。
秋來亦滛潦，日月閟其光。乾坤丈夫事，千古空堂堂。
道眼大小同，乾坤一螺寄。東山月出時，我在觀溟處。
江門白藕花，我榻廬山頂。君若去茶山，茶香復誰領。
焦明亦是鳯，螢焰只疑燈。安得石上泉，為洗世中肓。
霜前淡淡花，瓢内深深酒。今日陶淵明，廬山作重九。
同俗不同俗，山杯映秋菊。仍聞席上歌，不是人間曲。
歌舞重陽酒，今年猶去年。山中八石榻，榻榻是囘仙。
著論必無同，乾坤孰此容。人扶周孔教，用世且無功。
山到鐵橋西，青天一角低。送君高處望，天與帽簷齊。
菊花笑我前，梅花撩我後。問花花不言，駐楫増江口。
山人偶出村，送客村南道。江山風日佳，嵗月乾坤老。
少年恣行遊，老病徒拘綴。送君今夜心，還到蒼梧去。
君若問鳶魚，鳶魚體本虛。我拈言外意，六籍也無書。
不聞端别駕，敬士如子長。問道蒼梧下，登歌刺史堂。
阮籍見孫登，只聞孫登嘯。針在繡不傳，繡傳針不妙。
萬株松上花，千日杯中酒。兒孫戲膝前，一舞一囘夀。
西北多竒峯，雲深香難認。漢廷無謀臣，黄綺皆真隱。
吾聞用世心，中外無異等。何由一送公，細話東西省。
留情重留情，獄事果難明。無輕赤子命，為官急書程。
士而未聞道，未免為物撓。卓哉安心人，外事若無好。
舍已莫委命，從人莫登山。嗚呼羅一峯，逐善如轉圜。
水月非無主，長懐别墅秋。湖光一萬頃，端為此翁留。
此地還成趣，庭柯幾度扳。亭中人不見，月照門前山。
山隠一抔土，人思百代傳。無窮身後事，未若子孫賢。
百世髙公綽，千金謝魯連。胸中無雅度，勝事竟誰傳。
主簿能經濟，中年未乞身。西溪看卜築，知是宴眠人。
山樓本無夢，我自夢嚴州。嚴州誰夢我，白雲天際流。
何處烟波好，公乘笠澤槎。我泛江門月，乾坤共一家。
鴝鵒能言鳥，能言我恨無。白頭書小楷，不及蔡君模。
諸君為飲會，老子不須期。盡數籬前菊，一花拈一巵。
行年三十許，已卜入山期。處處開花徑，牀牀是酒巵。
逢人問除日，君得地曹郎。此意慿誰寄，梅花隠石床。
茱萸何處酒，勝日與君期。漁翁歌獨釣，江月夜明巵。
夜半龜山月，能開萬頃秋。試從開處望，照公湖上樓。
九九八十一，去來無窮期。元精為我酒，大塊為我巵。
丹青工寫似，陳灣疊嶂新。我詩君莫笑，還屬姓陳人。
飲酒何必多，醺酣以為期。不辭亦不勸，三巵或五巵。
薛堰歸何處，披圖想具區。古來探本論，無欠也無餘。
亭山不可喻，華頂凌天台。卑高本自形，夕照從西來。
作詩尚平淡，當與風雅期。如飲玄酒者，器用瓦為巵。
捄溺如救火，造次遂捐生。金陵人去逺，拗鬼不來争。
板橋藹吾伊，名稱已盖世。誰云龜山月，不照新堂睡。
东聘联唇齿，南征固腹心。已成吞魏势，讵料大星沈。
同是中朝彦，奚分蜀洛为。不须更相竞，都在党人碑。
一出曲端死，再出郦琼叛。心学乃杀人，符离四十万。
窗外潇潇响，孤镫淡五更。乡思如碧草，一夜雨中生。
山中有至樂，靜者得其意。所以入山人，同來不同味。
纣用妇言亡，甯王竟反是。夜夜娄妃魂，哀哀怨江水。
墓门秋风起，飒飒响空林。似鼓湘灵瑟，凄怆袅余音。
出門誰與游，顧影惻我情。頼有木居士，作伴山中行。
老態日日增，歡意時時改。唯有對壺觴，依然此心在。
今日如山堂，携家如逆旅。爲誰十日留，南山看煙雨。
空山杳无人，幽花吾媚汝。九州欲贻谁，莫折一枝去。
天地何清夷，我歌君和之。大雪闭皋壤，将子傥能来。
人生何营营，百年事此腹。惭愧山中人，一月饭几熟。
酒到劉伶墳，斯人已枯槁。不如營糟丘，吾將此中老。
老退保餘生，不愧身與口。大似劉真長，東山亦何有。
茅茨俯流水，寒篠摇烟霏。牧笛下前径，一双鱼翠飞。
課僕斸桑窠，從頭盡種花。莫教聶子見，怪我不栽禾。
松檞蔚青葱，山花瀰岭红。梯田绿万顷，灌溉一渠通。
脚力未須扶，時時踏莎逕。愛君如友生，伴我山行興。
冠爵通津古，谷寒雀鼠空。前山绝顶处，危塔矗云中。
急湍齿契颓岸，峭壁沍寒云。径仄予怀坦，王尊志不纷。
然镫绣佛衣，偶制万年字。停针梦九霄，枕上铜驼泪。
紫霄朝玉真，花龛荐荃蕙。为感昭阳恩，炉香祝千岁。
偶爾事脩謁，籃輿經近村。田夫不避客，袖手立衡門。
幽幽庭下草，悟悅有禪味。君看紅紫場，紛紜亂人意。
春來貪起早，春思還繚繞。一語破春愁，黄鸝韵清曉。
死固汝可憐，生亦我所愛。生死兩相繆，吾將解其會。
倚杖立江干，丹楓疊嶂寒。何人三昧手，畫我看秋山。
珠箔疏流月，螢歸定繡裳。宮西燈火合，歌吹起昭陽。
古石橫青壁，蒼蛟松下蟠。日斜山氣濕，瘦甲動餘寒。
柳暗春風遠，花飛香夢殘。夜深明月度，寂寞玉雕闌。
向晚登高樓，簾閒樓上頭。白烟凝野水，望斷使人愁。
秋風生夜凉，風凉秋夜長。貪看山月白，清露濕衣裳。
瀟灑石池邊，清標出自然。東風零亂後，蛻甲玉蜿蜒。
山合雲初盡，溪陰下夕陽。貪看無限好，柳底坐秋光。
雪霰曉漫漫，天公剩作寒。林梢棲白鳳，爐焰舞紅鸞。
新月秀彎彎，高懸碧落間。何當依玉戶，瀟灑看江山。
清秋初過雨，濕葉閃晴暉。數冊文書靜，一庭人事稀。
獨坐看花枝，無言雙淚垂。癡婢不知意，問我心恨誰。
冥冥沙上鸥，洁洁云间鹤。秋风厉羽飞，空山惊寂寞。
雨落千山南，月照千山北。山上把芙蓉，苍苍动秋色。
不识南溪路，借问道傍子。荅言从此去，桃花隔春水。
昔闻南溪名，今识南溪路。去城不十里，今我来何暮。
溪上有双桥，一一龙鳞石。白发倚春风，愧尔樵人色。
高柳与新松，郁郁满前渡。故园春不见，见此故园树。
竹外結枯桐，琅琅生松風。聽來還自惜，坐對燭花紅。
人自湖南卧，春还湖上看。桃花千树落，柳絮万家寒。
白发持竿者，江华坐晨日。垂钩勿太深，恐落蛟龙窟。
白云有樵者，携酒至山家。春风好同来，为吾扫落花。
散步至西园，草莾充庭际。稚子好为除，恐有草中蕙。
荷芰满横塘，出水一何长。风雨莫太骤，吾欲制吾裳。
熠熠草间萤，穿杨复入柳。谁取向山房，星辰四壁走。
赤日涸大江，家家泣禾黍。如何千峰云，不作千峰雨。
百花耀朝日，日中常五色。君看向日者，唯有葵心赤。
清风下沧洲，泠然六月秋。错疑白石走，乃是夜行鸥。
山前摘松子，山头拾桂花。月明闻玉笛，秋色在谁家。
幽人夜不眠，松下倚寒石。秋月落江潭，千里堪空碧。
千涧起秋阴，万山惊夕瞑。松风何处来，悠然飘夜磬。
明月下大川，孤鸿依浅浦。不见舟中人，但闻舟中语。
秋江一夜雨，鲈鱼处处多。渔人走相约，晨日理青蓑。
秋云下断鸿，暮雨鸣丛竹。湖上一尊酒，共酌寒波绿。
风起万林寒，月出千峰白。门外苍松影，疑是卧龙迹。
寒颷暗夕林，中夜忽以朗。晨起开石门，雪花如大掌。
冉冉山上梅，皎皎山中月。月下摘梅花，幽香满肌骨。
白雪满湖村，夜深仍出门。湖边千树林，一一玉龙蹲。
遠山翠不減，滿庭摇空青。坐對太古色，終日有餘情。
白纻好裁衣，长短与身称。岂无旧所著，贵自故人赠。
十月见蘼芜，青青似春浦。岂子歌长春，春色不敢去。
百卉皆零落，如何尔独存。岂无氷雪苦，一意迟王孙。
自与美人期，芳草日转碧。今日凌寒者，岂独松与栢。
已讶雪中在，况逢灯下看。酒阑相把赠，疑是翠琅玕。
孤柝那堪夜，垂杨不肯春。白云何处至，吾欲赠归人。
双樽行北斗，一骑望南星。春色随君去，蘼芜日夜青。
朔雪寒无赖，胡云冻不飞。海门波浪急，莫使近春衣。
夜夜歌阳春，青皇失其柄。君携瑶草归，蘼芜孰敢兢。
君来楚水寒，君去燕关暮。黄河十丈氷，孤槎未可渡。
郢客何方来，为君鼓瑶瑟。席上走楚云，杯中落湘日。
孤鸿碣石西，匹马长安道。王孙及早归，绿遍江门草。
寒颷昼相忆，悲歌夜相见。斗室岂天台，落尽桃花片。
停杯问明月，明月不能荅。相随下江潭，夜把苍龙踏。
一酌寒仍绿，千峰夜失青。逢君能几日，摘尽蓟门星。
北风送君去，吹我故园心。直挂广陵树，春来乱鸣禽。
西风裂天荒，银河翻巨浪。残月东海头，至今不敢上。
寒颷荡月华，桂树渐无叶。一叶落人间，变作阶前荚。
既喜明月来，复惜明月去。吾欲破青云，坐尔月行处。
卧君白云床，读君紫霞书。桃花乱坠酒，疑是武陵居。
童子摘松枝，敲氷煮白石。万里天风来，吹作珊瑚赤。
龙剑削芙蓉，十载闭其匣。壮士为尔开，满地走鳞甲。
醉尔华阳馆，如登昆仑巅。白云一长啸，青山日夜迁。
君试探玄草，吾能把素书。问奇频载酒，真作子云居。
朔雪不肯去，客衣何处新。尊前歌绿草，僽杀蓟门春。
闻君佩玄珠，明月终夜朗。莫作江湖游，白日愁罔两。
美人隔江干，咫尺不相见。终日望秋鸿，忽已来春燕。
客言湘水至，绿雨泣苍梧。恐是怀沙泪，双垂问大巫。
夜呼洞庭君，明月破三楚。开门拾楚云，片片作人语。
问君何所爱，庭户满西山。夜夜仙人至，时时拾佩环。
主人出家醅，千酌葡萄紫。不问江南人，知是江南水。
自我遣明月，终夜照君屋。婵娟未解情，只在阶前宿。
一自憐捐棄，香跡玉階疏。聞道西宮路，近亦絕鸞輿。
抛书午梦凉，竹翠侵纱幕。深院悄无声，白莲自开落。
明妃未嫁時，滿宫妬娥眉。一朝辭玉陛，人人淚雙垂。
金風涼夜深，吹我蕭蕭髪趙雍和仲。起折丹桂枝，驚落花上月白石。
枯槎啅乾鵲，交臂失夫君。奈此一尊酒，憑髙空水雲。
炎暑时蒸郁，西风始一开。恍疑天地辟，空处有声来。
盛世臣无佞，明时草有神。不知虞陛上，却欲指何人。
枚笔太纵横，惊涛纸上生。天风吹倒卷，万里海波平。
修文兼肄武，暇日习乘骢。骑射承家法，无忘马上功。
天马大宛来，骁腾道路开。鸾旗属车里，惜尔轶群材。
深衣跨羸驂，杳杳春山路。入寺君未知，閒看移桂樹。
有客時扣門，云是商山侶。石鼎旋烹茶，對之共玄語。
送爾今出門，行行守清素。舉足不違親，便是趨庭度。
新劍始出匣，老劍頻濯磨。共斬長橋蛟，於焉息鯨波。
曲江植芙蓉，大道良不遠。乘風說飛翰，爰葺甘泉館。
此去即梅關，一竅誰鑿之。千秋仰嵯峨，金鑒真人師。
望望青原山，昔侶白鶴仙。杳矣東廓翁，念之成潸然。
桐江即嚴江，挺挺念庵宅。安得從明齋，於焉永嘉客。
新泉濬留都，濟濟濯纓侶。語默本同心，豈以岐出處。
玉女開澄潭，盤盤玉陽洞。養靜時閉關，煮石誰人共。
欲駕揚州鶴，憩息甘泉窩。仰瞻仰宸樓，下盼庭樹柯。
我懷孔多方，道遠莫致之。酩然事高酌，以慰遐相思。
山高每出云，有寺在山上。谁向寺中游，白云自来往。
燕子銜香坭，結巢尋舊屋。何事浪遊人，經年客海曲。
朔風獵獵吹，蓬鬢蕭疏久。不用惜流年，且盡盃中酒。
乔木数家村，结茅岩畔住。隔篱人语声，为问前山路。
绝涧奔流下，喧豗万木中。幽人云外至，疑是雨兼风。
浦口欲移舟，前山暖将曙。不见芦中人，但闻隔烟语。
濯足青林下，长流曳古苔。猿猱与麋鹿，各自饮溪回。
高人读道书，兀坐千峰里。双鹤暮盘云，影在寒潭水。
寻山凭一杖，芳草绿萋萋。花落无人管，春深叫竹鸡。
尊酒爲君開，醉來忘去住。清夜對床眠，夢殘蕉葉雨。
伐竹結小亭，還在竹林下。倘有子猷來，清陰堪共把。
節義窮方見，高名薦玉京。一封天子敕，千載故鄉榮。
桂樹植前簷，芳香滿林薄。月夜隨風飄，疑自廣寒落。
心閒宜永晝，境寂有涼颸。共是光陰好，惟應靜者知。
雨後聲猶澁，風前羽未調。上林春色好，逐伴學遷喬。
遊仙夢未真，蘧蘧化作蝶。不辨葛仙衣，還向莊叟說。
罡風飄靈籟，夜夜奏鈞天。世人聽是樂，仙家無管絃。
日觀非岱宗，三更可見日。一氣孔神時，坐得還丹術。
一滴清冷泉，可以解消渴。若借行雨龍，普天沐濡沫。
仙家會何年，空餘題劖蹟。留待刼灰時，問此一片石。
往聞化石羊，今見騎牛石。日暮牛羊來，定是神仙客。
當年東海藥，可是澗中蒲。爲問姚成甫，相逢何丈夫。
倒挂此長虹，時有仙靈會。笑語隔雲來，王家兄與妹。
若怪師與龍，空寂相扣答。不聞遠公石，點頭聽說法。
茲山非避秦，亦有桃源洞。清流出洞時，試覓胡麻種。
瀑布瀉千尋，響雜濤聲壯。因風送五絃，人在黃虞上。
洞源一何奇，夾靈露其骨。莫漫叱成羊，且留坐山月。
清涼依上界，陰雪四時凝。披襟當六月，真坐玉壺冰。
昔賢愛絲竹，謬以山水託。誰知此清音，原是崑崙籜。
清曉異香焚，山堂吐白雲。窗風環珮響，疑下雲中君。
吾將招帝子，振衣朝玉宸。縱遇天閽譴，猶作謫仙人。
有人亦自芳，岂必恋空谷。弃置乃偶然，天命期无辱。
美人不可期，迢遙隔江滸。惟遣白雲來，伴我幽棲處。
仙家好簾箔，垂玉更鋪銀。風來時一捲，應見獻環人。
鎮日聽鳴泉，冷然沁心骨。一望碧空浮，聊可自怡悅。
看泉尋發脈，泠泠下空虛。莫言人迹隔，或有避秦居。
葛令燒丹處，霞光百道飛。我來拾瑤草，金碧染人衣。
古木不知年，差儗南蕐櫟。此地非曲轅，無勞過匠石。
夜夜坐瑤壇，朝朝吸沆瀣。有時禮列真，溼卻霞綃珮。
寒花有晚节，犹伤天地秋。虽各一时秀，论心耻与俦。
山居未離群，結臺拜石友。請看點頭時，莫笑襄陽叟。
山以拗而奇，文以拗而宕。我笑王荊舒，辭章誤宰相。
無水乃云釣，有才只負屈。縱已陟林端，求魚奈緣木。
馬革浮屍去，君王太忍人。此山空廟貌，何以勸忠臣。
目尽盘山树，天边雁数行。客心愁岁暮，风雪过渔阳。
庭樹應如我，相逢益老蒼。別來秋苦雨，但覺瓦松長。
伐木結小亭，遂在此林下。倘有子獻來，清陰堪共把。
過作拋人去，非真我獨知。如何立不定，却有獨來時。
零露冷汀洲，归鸿度小楼。秋心齐唤起，不止动边愁。
匆匆十日事，回首亦凄凉。何處無芳草，行人休斷腸。
園中楊柳樹，飛舞似含羞。如何風靜處，盡放眼中愁。
相別亦何事，相逢盡偶然。愁腸貫綵筆，離夢繞朱弦。
片云作段飞，宿露沈花圃。微风雨未来，一鸟过前浦。
程日多清课，操功不厌深。看云消妄相，调鹤息机心。
洞腹不容人，石齿横相齧。幽鸟时一窥，寒藤落古雪。
橫江一片碧，攜鶴上漁船。收綸不成下，卻抱釣竿眠。
不作棟梁用，偏尋山寺居。但聞聲似鼓，誰識木爲魚。
齋心禮仙聖，不是愛山遊。山中笑何等，白髮故諸侯。
陶鐺煮孤影，寒燈沸青花。冰開數江樹，月落失人家。
人生孰非夢，夢裏見廬山。若了元無夢，何曾有往還。
禪宮門寂寂，庭草無行迹。東風自掃階，疑是開簾客。
人事日益遠，秋居何颯然。苔隨牆半雨，葉放樹中天。
雨麥渾漫壠，風梅已退粧。高鴻望燕塞，飛疾不成行。
见我毋驚怖，驚怖是爲賊。晴空作雷霆，吼出大威德。
海内无争战，芳郊骋薄蹄。何颜随朔产，昂首学长嘶。
岂有千里心，所戚惟穷老。屡鞭腹自饥，蹢躅悲荒草。
明月不改色，青山留旧颜。故人零落尽，卧听水潺潺。
共醉宣华苑，嘉王好酒悲。韩昭方用事，涕泪莫空垂。
园中鸟不鸣，邻女静弹筝。只道东墙下，无人看月明。
游子身尝境，衰亲心历时。家书不敢说，白发已如丝。
去歲秋時去，今年秋又來。浮名何所得，歲月苦相催。
春雨如贤才，年来见愈少。跋扈惟春风，力吹白日小。
春来何足乐，春去未尝悲。别有关心事，旁人那得知。
西峰上方处，台殿隐蒙茏。远磬秋山里，清猿古木中。
才把梅花写，离亭玉笛寒。一枝君看取，别后寄应难。
小院露霏微，新篁掩短扉。横琴相对坐，烟翠湿秋衣。
輕舫逐江流，天涯慷慨遊。寒風透客衽，月下憶同儔。
日暮山猿啼，縈懷象閣西。可無擊楫志，清夜喜聞雞。
老樹餘生意，疎花發故枝。平生心鐵石，正在嵗寒時。
仙子六銖衣，翩翩月下歸。洞簫吹紫玉，春色醉如泥。
勁節傲風霜，出花粲瓊玉。春滿九霞觴，羅浮新酒熟。
方雨江流紅，未霜蘆花紫。寂寂遠帆來，拍拍晴鷗起。
止水攪不動，好山邀輒來。松間寒月晚，似欠兩翁催。
伸縮一雙手，去來三世身。新豐驚昨夢，斗酒滿懷春。
倚杖池边立，西风荷柄斜。眼明秋水外，又放一枝花。
遵海忽南來，潮浪接紫荇。入夜夢寒光，虛寮涵素影。
枕流與漱石，共此静觀中。高閣貯雲氣，将無性所同。
不學乗桴遊，却為鞭石計。憑虛招米顛，花浪霑清袂。
寒雁不成字，远山将化烟。大圜生脚底，摇梦入秋天。
水獭荷花下，鹭鸶荷叶边。渔舟更数罟，谁为小鱼怜。
桥上月如昼，鱼罾收未曾。清光且迟转，留作小家灯。
雪霁景如画，几家诗酒欢。谁知白屋下，连日有饥寒。
片玉曾夸我，牵丝许问名。雁书来报晩，耿耿幼时情。
寡嫂多风节，门如法吏家。小郎空好事，不为表贞嘉。
双目老来瞽，深衣实称情。年年乡饮酒，不忝大宾名。
庭下曉來霜，菰頓芭蕉折。絡石瘦菖蒲，獨抱青青節。
情重身难主，凄凉石季伦。明珠三百琲，空换坠楼人。
万松通曲岭，残雪覆寒池。今日已春色，深山犹未知。
一曲玉連瑣，十分金屈巵。故新相代謝，底用爲秋悲。
落叶惊残梦，秋归人未归。水明天一色，鸦带晚霜飞。
蜡烛照空帷，春宵难达曙。袷衣不著绵，预识中无絮。
弄水恐湔裙，采莲畏伤手。花欹半面妆，愿得花间藕。
五彩织薰笼，炉灰皎如雪。不弃炙残香，为爱心中热。
坐久明镫乱，寒风入彩帏。阑干七十二，何处笛声飞。
兰房独起迟，无语对罗帏。此意无人解，深闺未嫁时。
花片牆陰晚，禽聲屋角晴。東風猶峭在，煨芋坐深明。
巖芳斂空華，谷響答虛牝。坐看白雲生，會得無生忍。
李花一孤村，流水数间屋。夕阳不见人，牯牛麦中宿。
天面如人面，昏昏鎮是愁。晚來雲色解，新月放眉頭。
自伤蓬迹远，常羡旅鸿归。昨得家人信，青山满蕨薇。
雪意满前山，苍云落寒树。扁舟人不归，想在谿中住。
更化開皇極，中興兆赤符。節摽千歲曆，氣協五時圖。
珮襲芳蘭碧，釵明寶篆紅。深宮三十六，同被二南風。
太液輕澌泮，溫明霽日融。菜流芳荇碧，花頌瑞椒紅。
龢鳳東風轉，携龍北斗回。人間遒鐸振，天上獸樽開。
梅試催粧粉，蘭披入夢香。迎春占北斗，受福拜東皇。
冷艳原无异，孤高自不同。罗浮明月夜，香彻梦魂中。
林下谁为伴，冰霜只自知。生成贞洁性，红紫不同时。
照影双飞燕，新来补旧居。芹塘泥最淤，慎莫堕琴书。
红叶恰翻阶，露气晓如沐。山雨忽欲来，新香时断续。
赠妾紫金环，遗郎白玉玦。郎恩环不解，妾心玉比洁。
弱柳系游騘，丛花映娇面。郎珮紫纹囊，侬从扇底见。
浓抹千条绿，春残未肯收。杨花轻扑处，漠漠使人愁。
春露落花房，花如向晓妆。红珠千万粒，无粒不生光。
欲折亭亭节，斜侵苦莫饶。不曾留一点，惟觉韵潇潇。
飘入岩松里，纷纷分外清。纵非陶宰相，听去亦怡情。
桃枝青入簷，竹影翠當户。送客過溪橋，歸來對風雨。
墻頭桒椹落，樹上春鳩鳴。獨立衡門晚，滿川雲氣生。
讀易北窻前，不知日已暝。新月懸林端，松風灑蘿徑。
讀書豈在多，適用一編足。君聽芻蕘言，可備太史錄。
叶出裁青玉，花舒染淡金。不存脂粉态，自有向阳心。
欲赋高轩过，门前到者稀。杨花冲幕入，犹落故人衣。
秋晚芙蓉好，人归古渡头。相看不相识，多少钓鱼舟。
黄菊萧疏放，重阳风雨哀。登高何处是，白雁故飞来。
罗帐挂金钩，薰炉香雾收。起来红袖冷，独坐怕梳头。
日色满窗红，鸳鸯睡枕同。披衣将欲起，又怕隔帘风。
梅影疏窗瘦，衾裯薄又寒。侍儿不解意，指月上阑干。
孤亭秋树色，即是云深处。写此数峰青，倒逐扁舟去。
選石不能聲，玲瓏對窗牖。欲清俗客談，還覓泗濱友。
经年别思多，得书才尺幅。为爱意缠绵，挑镫百回读。
一片他鄉月，秋光亦苦辛。每從風雨後，來照別離人。
一别情无限，愁心寄晚风。羡君佳句好，白云和难工。
西风吹木叶，万户动寒碪。静院凭栏久，愁心无限深。
菽水宜将日，高堂暮景长。劬劳羞未报，留取待兄行。
闺阁耽书史，其如大义催。见危应受命，含笑入泉台。
穷海三秋尽，扁舟百里行。夕阳无近色，偏照远帆明。
今夜团圞月，清光万里同。恐添慈母思，不敢说山东。
霜气冷征衣，秋原雉兔肥。燕姬年十五，挟弹势如飞。
夫死难独生，儿将归黄土。父母鞠育恩，请俟来生补。
一种月团圞，照愁复照欢。欢愁两不著，清影上阑干。
坐对鸳鸯草，行看蛱蝶花。那知春复夏，游子未还家。
送君入楚江，悠悠归路长。一去隔千里，魂梦伴潇湘。
远游那可了，坐惜红颜老。花开隔岸林，目断江南草。
东山下林影，西阁日光残。脉脉春风里，幽花生暮寒。
放棹向兰塘，共爱芳心浅。折断藕中丝，虽长不及茧。
聞說參經座，三生性不頑。何人當柱笏，翻擬對西山。
谷風吹我襟，起坐彈鳴琴。難將公子意，寫入美人心。
风紧牵离别，镫残人未眠。此身无羽翼，安得到君边。
未出爲遠志，出則爲小草。請看耆闍窟，幾年黄面老。
草色半有無，梅花間開落。還家正自好，柰此抱離索。
何日不悠悠，江花江上流。借問桃花塢，幾度木蘭舟。
向背有深態，纖穠無定姿。最憐花脫後，全似蕊包時。
涪山信有靈，送客六月雨。曉行如深秋，午憇無點暑。
嚼實圖何略，呼名譜未諧。不爭妃子笑，得入尙書懷。
黎仲者誰子，將來奪宋香。飽自宜村舍，心先獻尙方。
帆挂清江迥，连天秋水长。烟波千万里，何处是潇湘。
卷箔延轻凉，槿花娇欲吐。一鸟忽惊飞，蹴落花梢露。
畏暑望秋转，秋来日苦短。堆几齐山书，不见如今乱。
流憩竹林中，翠影浓於幛。幽禽不见人，飞过低枝上。
飞雨飒然至，一峰天外青。荷花香不已，凉透水心亭。
寒冰虽皎洁，那及人心血。春风有解时，寸心终不裂。
漫道秋风好，秋风易白头。空庭黄叶落，叶叶是离愁。
竹亭春草绿，小雨引花香。燕子来何处，衔泥镇日忙。
一片清秋色，西村八九家。渔人归去晚，沽酒入芦花。
真人已不死，外慕墮空虛。猶餘好名意，滿樹寫天書。
斜月映疏帘，夜色起寒暝。行过曲廓西，衣上梨花影。
啸法如可学，嵇生病未能。从来君子狱，谁不愧孙登。
石屋依危峰，三更坐清绝。人语悄不闻，开门四山月。
金枝歸何處，玉葉在誰家。老根曾願死，誓不放春花。
侬住长千里，离愁动隔年。生憎门外柳，不系九江船。
白露澄清夜，遥空月似盘。庭阶流素影，玉户不知寒。
数声鶗鴂过，门巷罢秋千。怕看荼蘼架，春光又一年。
向晚花冥冥，独坐理琴谱。一缕茶烟生，疏帘散春雨。
猨臂老不侯，鳶肩騰上速。婁羅千丈長，不博一寸福。
行人到武昌，已作半途喜。那识武昌南，烟水五千里。
两岸层层嶂，孤城面面山。横襟凭一叶，睥睨洞庭间。
未入衡州郭，先见衡州城。城墙垂薜荔，大抵似巴陵。
绿净不可唾，此语足千古。天水澹相涵，中有数声橹。
花放不知名，稻秀犹能长。芳草隐清流，但听清流响。
几月舟行久，今朝倦眼开。万峰飞舞处，一片大江来。
南岳云中尽，东流海上忙。他年图画里，著我在潇湘。
呜咽清渭滨，纷披灞桥柳。今古伤别离，扬鞭各挥手。
游人西去蜀，灞水复东流。宦拙思江总，辞家已白头。
一壑非人间，乃在云之半。不知履齿声，却被飞云乱。
雨打小溪舟，闲心那著愁。却嗔溪入海，不许向东流。
满径白云冷，数株风树斜。此中有仙女，愿与乞胡麻。
大义千年重，浮生一粒轻。留儿贞节在，儿死胜儿生。
凉风送远钟，露湿桐阴薄。斜月影沈西，卧见榆花落。
石上痕如切，纯钩性最刚。阳山饥渴日，何不试夷光。
月出夏峰空，风高乔木冷。夜来雪色多，门外添人影。
白云不在山，松顶一巢间。昨夜海风至，翩翩带鹤还。
人生囂塵中，幾若駒過隙。安得坐此山，枕流復漱石。
数十间茅屋，人传闵子家。秋风吹不断，满地有芦花。
金井梧桐坠，轻寒渐中人。妾心如落叶，回首惜青春。
门前綦履迹，閤外笑谈声。怪得银釭里，镫花夜夜生。
孤舟暮归去，别路江南树。烟外有钟声，故人在何处
青青长信草，无意学逢迎。不厌凄凉地，春来还自生。
水面光初乱，风前影更轻。背镫兼背月，原不向人明。
尺素初题罢，轻罗泪未干。离愁不堪寄，聊复报平安。
兀坐觉宵沈，萧骚竹风发。雪意到残镫，虚窗半明灭。
地白天易晓，冻云时未去。绿窗一夜寒，青山渺何处。
归梦隔扬州，空庭雨不休。女娇频乞果，婢小懒梳头。
难逢千日酒，且煮六班茶。怕引游蜂至，不栽香色花。
伤子远别离，辞亲日初晓。后会知何时，泪滴荆溪草。
朝来理行棹，一别萦千思。难为雁行留，执手空嗟咨。
絮语不能尽，归来未几时。双亲惜儿去，白发又丝丝。
隄边古杨柳，暗拂行人衣。绾尽情多少，莫教音信稀。
千金买骏马，百金买宝刀。瘴云浓似墨，昨梦到哀牢。
杀气缠旄头，寒光剑铁浮。请缨如有路，愿雪戴天雠。
舊識名花好，秋來本末新。衣裳君莫羨，雜以贈佳人。
不觉春将去，天涯人未还。可怜巾上泪，点点尽成斑。
牛角何多事，綈袍不耐寒。雨餘山裏月，清冷別爲看。
明镜如满月，朝朝弄妆靓。一自弃尘埃，不照孤莺影。
夙昔爱琴鸣，流泉指下生。子期今已没，谁听断肠声。
萋迷春晚心，日暮鸟归林。一点花才落，空庭草已深。
欲訪水龍眠，十萬彌陀髮。隨風到濤聲，有與煙霞骨。
阶前草渐碧，独坐惜残花。蛱蝶双飞去，疑春在别家。
生平文與可，掛壁想餘寒。何似空階下，脩枝掃籜冠。
午梦初残后，纱窗独坐时。卷帘归燕疾，堕地落花迟。
高楼面湖水，水光澹容裔。扁舟一叶归，碧云起天际。
路盡山尤勝，溪深水愈豪。寺樓今不見，依舊五峰高。
揚鞭策羸馬，橋上一徘徊。欲擬臨渦賦，慙無八斗才。
独鸟鸣南园，晓来雨初息。空庭生秋阴，莓苔长寒色。
江干诸姊妹，此夕正相思。那信寒闺内，孤镫独赋诗。
天涯沦落久，能免怨离群。赋尽伤心句，何由寄汝闻。
吏散鈴齋掩，閑眠到日斜。無端是春夢，容易繞京華。
湛然抱琴癖，閒弹送夕阳。云和不可作，一曲一回肠。
黯黯秋云里，森森修竹间。化机人不识，飞雁落空山。
山月瞰长空，泠泠十指中。成连沧海上，千古叹高风。
霜月照松磵，清辉特地寒。萝阴翠袖薄，心怯倚阑干。
片月衔山远，归云傍树横。江城吹玉笛，日夜故园情。
索笑怜窗晓，流光照砌春。那须江上见，宛似弄珠人。
落日石门路，语溪明夕波。女墙才几尺，一半入藤萝。
乍散还乍聚，疑烟复疑水。清光出云中，皎皎如初洗。
劳劳任城道，渺渺近南池。亦欲吟秋水，为惭老杜诗。
始皇曾避暑，四阁望依然。欲纵登临目，空愁雨雪天。
何处清香远，遥瞻岭上梅。不随群卉茂，独占一阳开。
老幹化虬龙，赏心惟胜友。年来须鬓斑，宜伴支离叟。
毖彼百泉流，洋洋入淇沚。风动碧波纹，荷花香出水。
灰飞新节至，小苑发春花。迎暖分金蕊，横钗映鬓斜。
已斷鷹隼猜，仍叨主人惠。皎潔靜天姿，雙棲莫相忌。
遥望苏门山，隐磷多幽致。青林间白云，晚照含苍翠。
时回春日暖，晴看柳垂金。绿叶和风放，新枝拂晓禽。
长啸人已邈，余音振林麓。世事笑莫谈，嵇阮有高躅。
曲岸临大河，风帆日千里。迢递远乡人，离心讬江水。
思乡与怀古，望远临江楼。长歌指飞鸟，风起芦花秋。
玩月憩池塘，独把瑶琴弄。清风漾荷珠，打破鸳鸯梦。
渺渺平湖水，烟波接太空。栁汀垂釣者，坐裊一絲風。
升階拜家慶，載笑親心樂。莱衣戯舞餘，大斗時復酌。
酌酒介期頥，絲竹亦駢列。但願瓮中春，消盡頭上雪。
雪消夀自延，善積慶由天。試看浮世上，誰得似渠賢。
青青不改色，江水自清深。寄語同舟客，休生敵國心。
山中怡白雲，危冠坐清秋。亦有幽棲志，朝簮未許投。
孤蓬載晴雪，棹破寒江玉。何處赴佳期，林踈認茅屋。
秋冷驪龍卧，髙垂頷下珠。紫駞銀罋裏，遙想出天厨。
玉露承金掌，溥漙下碧虚。内園知此味，應賜馬相如。
南國水中仙，芳姿皎氷雪。羅韈暗生塵，盈盈歩明月。
一斥投邉裔，寒肌瘦似梅。下簾秋院裏，猶想共掄魁。
咄咄坐終日，何心復賦梅。惟應學弓馬，塞上縛渠魁。
蓬莱春日暖，金鼎待鹽梅。早踐台衡地，調元酌斗魁。
篷畔養飛奴，如簷望却無。船人莫驚起，留得伴檣烏。
止止復飛飛，依篷更拂桅。秋風從爾去，船不到烏衣。
花畔偷眠日，蘆邊慣吠星。寄書多不達，煩爾到華亭。
溶溶谷中雲，西來復東去。雲歸人未歸，朝朝望雲樹。
朝聴蕭寺鐘，暮聴蕭寺鐘。當年鑄鐘者，陵雲起秋風。
川上王孫草，秋風幾度黄。太平休戰伐，邊樹射黄羊。
玉女來浴時，丹光落秋水。到今尚温温，煖浪因風起。
滉漾復瀠渟，分明見底清。塗山一夜雨，流水恵州城。
西峯含積隂，落日載暝色。照見獵歸人，揚聲下沙磧。
雲破始見日，雪消微露嵐。馬頭春夢裡，驚道是江南。
麥隴叢叢緑，梅香樹樹香。山禽驚客夢，村酒割人腸。
虎過山風急，山家早閉門。遥憐未投宿，月黑正銷魂。
浮圖連石磴，略彴枕溪灣。驢背東風裏，遥瞻管店山。
人到説旌麾，前朝過下邳。自慚行旅滯，非是戀吟詩。
春樹留殘葉，晴峯帶宿嵐。滁陽山水秀，人道似江南。
林宻草纎纎，卑枝拂帽簷。春光來一月，猶畏曉霜嚴。
公館借吟詩，行厨送午炊。數株臨水栁，曽得繫金羈。
狹路轉多歧，多歧可問誰。試詢曽到客，猶似未來時。
獨樹廟門前，鴉巢挂紙錢。欲尋遺像問，塵沒已多年。
下阪復登崗，前看道路長。不知行幾日，能得到淮陽。
宿草發新荑，沙乾葉未齊。待教寒食雨，緑映錦障泥。
燈窗繙閲久，丹墨校讐多。總喜珠還浦，誰疑豕渡河。
公方躭古律，我亦愛評詩。首首聴歌起，誰占作者誰。
讀罷鼔三撾，香消燭卸華。苦寒除是雪，頻起聴窗紗。
虎帳螭頭鼎，犀牀鴈足燈。韔弓收夜月，詩硯得春氷。
居民覆其屋，大半施白瓦。山際兩三家，如經新雪下。
密叶笼隄暗，长条著水轻。春风一披拂，无限玉关情。
纤月破轻烟，枝头鸟语妍。灞桥归路晚，别思总堪怜。
在學得益友，結廬得寶鄰。自慚蒹葭質，長倚玉嶙峋。
辭本春秋作，聱翁策固長。漫嗟褒貶迹，孰繼老汾陽。
去家三百里，回首一千朝。无限白云恨，秋风长短桥。
久雨窗明暗，秋云去复还。风泉堪倚槛，尽日听潺湲。
一水依秋碧，孤松夹岸疏。涛声来雨后，远籁在风初。
道成元未是，再至却須成。但看西行日，歸來一餉榮。
月明觉秋冷，人定觉秋清。帘透疏梅影，无花亦有情。
放汝入長江，養教鱗角出。風雲際會時，莫道不相識。
道旁松尚小，翠色一何新。应有干霄日，浓阴荫路人。
修竹不见天，隐约有茅屋。息足磬石间，春风吹浓绿。
辛苦赋从征，秋风细柳营。媿侬闺阁里，剩有梦魂惊。
明月照幽幌，新凉袭素襟。怀君无限意，静院更闻碪。
麒麟感世出，鳳凰覽德至。人苟常見之，應不指爲瑞。
夜静倚阑干，声声柝未歇。举头忆远人，怕见团圞月。
根清條不肥，影落明月地。凄凄欲寒時，胚腪已生意。
堂堂春不住，片片逐花飞。惟有红襟燕，雕梁尚语归。
湖海元龍氣，因吟恐負身。世間無謁客，天下有詩人。
孤燈照長夜，膏盡燈影滅。劃見窗戶間，鮮鮮有明月。
慾波如濁流，心源如古井。不患無清泉，祇惡無修綆。
橋下四水，人間六品泉。松陵無魯望，山茗爲誰煎。
翠鸐裁新服，丹沙驻旧容。为问天书宠，何如石窌封。
獨抱歲寒心，不知時有四。赤日行炎天，林下自秋至。
游丝和絮乱，啼鸟恋花稀。长昼原如昨，春从何处归。
苏武雪中毡，李陵台上月。河梁送别时，知心未知骨。
至今千丈松，猶伴數巖雪。不見纖塵飛，寒泉皓明月。
山鳥不知名，窗前作意鳴。自言還自答，終始一般聲。
天地有生意，驗之陽氣回。所以霜雪中，春風先及梅。
一路奇峰迥，空明石不顽。殷勤溪畔水，流梦到东山。
石磴不可攀，前頭有積雪。安得冰玉人，對此清高節。
主人心地闊，以意名其亭。長携一樽酒，坐對前山青。
形睡神非睡，心閒身亦閒。是非都不管，高卧華州山。
锺阜蒋侯祠，青溪江令宅。传得石城诗，肠断芜城客。
亭尤逢夜竹，不識自知音。朦朧望明月，終得拂青塵。
国士桥边水，千秋恨未穷。如闻柱厉叔，死报莒敖公。
出入黄牛峽，江聲晝夜騰。猿啼愁不住，何日下彝陵。
天风袭衣袂，高坐华山顶。皓月坠林峦，涵空水荇影。
山开成独往，霞峤莹心目。投书别家人，不作昌黎哭。
仙媛昔餐霞，依止此山曲。不見承鸞蹤，空餘春草綠。
衣冠盛五嶺，高山奠南服。五指出層雲，岧岧翠相簇。
孤村臨野渡，輕煙罥前渚。借問往來人，孰是停橈處。
尘积借风除，屋敝延花补。山云觑无人，滃然入牖户。
金鷄振曉聲，奮翮千仞上。華堂春滿時，佳景孰來訪。
開明耀永晝，返照岡之麓。羨君桑榆功，芳名入奏牘。
鱗鱗滿江頭，往來輕一葉。不用杞人憂，壯懷方擊楫。
谷口路應賒，前山已夕照。樵夫詠而歸，風吹入別調。
雨過山色增，有如濯青泚。仙心足比潔，俗塵爲我洗。
寂坐山房里，尘心销几许。残镫黯无光，烟外闻人语。
呵冻咏飞花，推敲何太苦。不及谢庭人，一语留千古。
绝巘连云出，秋风隔水多。韩原中缺处，山翠压黄河。
终日山头坐，看山兴未阑。秦山看不尽，犹借晋山看。
春日正迟迟，当窗理彩丝。鸳鸯慵不绣，祇绣女贞枝。
帘外月华明，焚香小坐清。博山炉袅篆，缕缕是侬情。
片片浮云去，愁人正望乡。东风吹送汝，几日到咸阳
晓来霏细雨，苔藓晕寒青。凉意围罗幕，幽人愁未醒。
月华如水凉，庭阶花叶警。夜风泠然来，零乱海棠影。
幽梦任风吹，踏花来复去。天晓梦初醒，寒螀犹絮絮。
灑灑天花落，巖扉隱絳霞。瑤池春自漾，疑是赤松家。
自信微明在，秋来委砌傍。在生同腐草，没后有馀光。
借得东方力，无端生羽翰。一丝通线索，谁不仰头看。
異石枕江沮，曾聞釣巨魚。年來波漾月，應是網羅疏。
湞水東注日，銀浪忽成堆。豈有中流柱，盤旋水自回。
逐隊長歸去，玉環遺此山。千秋傳異事，吾意有無間。
素娥新出貌，掩映照池塘。不识清辉影，心疑月有双。
痛极疑非痛，悲深似不悲。无端肠断句，刻刻上心来。
翠巖何窈窕，近閣頻清遊。趺坐巖頭石，松風吹不休。
海燕故雙栖，池花自連理。解却紅羅襦，知君憐下體。
巫陽生繡户，春色滿雕牀。揉將花瓣碎，分得口脂香。
雪尽群峰出，江空一月浮。清光流不去，偏照异乡愁。
江濶帆影遲，夜久砧聲歇。深嶂歸暮雲，寒波漾明月。
暝色沉孤嶼，殘雲冷釣艭。一聲長笛響，秋意滿空江。
返照有餘景，西風無限情。暮蟬與孤鴈，處處送秋聲。
涛涌千层雪，江飞万缕烟。雨余山欲暗，赤壁夜停船。
為客他鄉暮，鐘聲出曉雲。可憐今歳裡，只此一囘聞。
振衣陟髙臺，嵐光翠欲滴。半夜春雨來，飛泉瀉石壁。
髙岡有五石，石石皆生雲。晏坐松根下，前林正夕曛。
怪石眠芳蘚，危橋傍草亭。寥寥人境外，花塢帶春星。
曉歩遷鶯林，鶯聲何睍睆。把酒坐垂楊，不覺歸來晩。
峴山竒境饒，古洞藏幽谷。雲深不可尋，但借玄猿宿。
山中石作門，迫窄不可歩。囘首望藤蘿，迷却來時路。
風生松壑中，濤聲聒人耳。中有緑髪翁，長伴赤松子。
森森灌木隂，渺渺澄江靜。一棹獨垂綸，中流釣山影。
振衣危峰巔，扶桑日初起。柳色破青烟，桃花帶流水。
夜月烏衣巷，秋風燕子磯。山川仍似昔，只是舊人非。
搦管似有神，落筆驚風雨。豈是謝元暉，何如孔文舉。
香气袭窗纱，藤床日影斜。谁家新燕子，衔出隔墙花。
溪暗闻流泉，月黑不知路。时闻出涧中，幽禽学人语。
水习荆南公，步习大司马。此时烟濛濛，羊裘卧月下。
影落台千尺，光连水一隅。我来亦爱此，不独是狂奴。
念頭纔起處，此一常分明。其中有主帥，談笑驅五兵。
我慕水中莲，慕其心独苦。清泉知汝深，相照各无语。
山寺聞晨鐘，深省靜中發。展轉睡不成，推窗看明月。
江边黄竹子，风雨夜悲鸣。不堪截作笛，亦有断肠声。
出岫本無心，雲在意亦在。松檜無高枝，舒卷何所礙。
凉夜立前楹，茅檐好风露。眉月有沈忧，微光隔幽树。
成蹊雖無言，嫵媚隨東風。挺挺冰雪姿，所稟自不同。
胸懷自灑落，風月特寓形。造物無盡藏，何假乎丹青。
此心僅方寸，去天唯咫尺。欲付子孫耕，先自竭吾力。
陟彼白雲徑，徑滿白雲時。踐破白雲跡，心與白雲期。
陟彼白雲洞，洞裏白雲迷。跳出白雲外，身與白雲齊。
蟄龍潭裏蟄，潭上風波急。一旦飛上天，魚蝦不能及。
望望楚天云，月坠秋江冷。帝子魂不来，为写一枝影。
茂竹永和字，浣花天寶詩。清江入舟楫，忍淚別僧持。
沂水樂吾道，蘭亭敘幽情。古人不復作，四海無吟聲。
黄鐘一萌動，物物皆陽春。天地妙橐籥，滿腔都是仁。
玉山最佳處，牕户絶纎埃。門無俗士駕，禽鳥不驚猜。
閒耕山中雲，坐釣谿上月。仰看白玉釣，下埀紫貝闕。
嵐起天邊雨，帆飛樹杪風。湖光與山色，倒影畵樓中。
堂隂有竒石，如芝復如雲。望雲懐友生，采芝招隱君。
烈風豎鱷濤，白日江天暝。但聞松柏聲，不見松柏影。
夜雨濕流螢，遠山互明滅。千古此戰場，精光無復歇。
莘野特浪耕，璜溪豈真釣。珍重富春翁，此境最高妙。
日夕寒煙生，鳴蛩響衰草。古道無人行，空山白雲老。
妾本臨江住，芙蓉蕩雙楫。日暮不歸來，江頭待明月。
倚柱看潮生，漁歌靜中發。吟罷寂無聲，江風對山月。
宦情原自薄，卜得吳松居。鄉味已飽諳，胡爲羨鱸魚。
修修青琅玕，霜雪不可折。肯隨流水去，頼有歲寒節。
遠樹連天暗，煙橫夕照微。蘆花秋水闊，孤雁候群飛。
庵中有高人，不受紅塵觸。吟詩每夜深，來伴山雲宿。
悲心懸夜月，思淚掩羅巾。慚愧堂前燕，雙棲故似人。
圩田依澗水，入夏未栽禾。不是春耕晚，山中寒氣多。
闽峤七千里，烽烟十二秋。不知明镜里，也有雪盈头。
喜雨催花开，怨雨催花谢。问雨雨不知，花开花陵藉。
落花飞满衣，似有留人意。何处无情风，依然吹落地。
孤雁斷邊城，深閨空復情。愁心似春草，抽盡死還生。
寫就相思字，燈前带淚看。欲緘還未忍，少待淚痕乾。
身爲功名役，因思隠者賢。只行山後路，羞過釣臺前。
挑燈伴寒夜，兀坐竹爐邊。赤脚知吟苦，時將山茗煎。
酒對紅爐暖，香凝繡被溫。老天有私意，寒不到朱門。
驛路柳新發，春風人遠行。別懷拈未出，山閣語流鶯。
西北是吾廬，浮雲乍舒卷。不見倚門人，空見綴衣線。
隔户度轻碪，空阶鸣络纬。此处少梧桐，不知落叶未。
勝形開太古，靈養得魁巖。自是兩儀裏，風長日月函。
露重濕征衣，風急翻紗帽。山下灌園人，倚鋤看馬過。
鳥道盤空上，松根抱石生。羽人分兩舍，鷄犬自聞聲。
古剎逼雲端，疏鐘徹林早。緩步到禪棲，落花僧未掃。
仙馭淩風去，巖花空自芳。至今池水上，仿佛隱紅妝。
寒潭深不測，白晝吼風雷。欲就爲霖意，天門點額回。
靈景當花縣，霞光夕夕環。昔傳鷓鴣嶺，今爲雙鳳山。
達曙彤雲曉，高臺散積陰。海隅天萬里，猶自捧丹心。
玉筍淩空出，參差翠靄多。還承天上露，入夜浣星河。
寒泉噴雪飛，晴空自風雨。客來濯塵襟，覓得莊生句。
磐石臨溪岸，瀠洄水千尺。時有問津人，風煙隨所適。
林壑杳以深，拂石坐忘冷。涼月不親人，孤松轉清影。
為官不負民，為臣不負君。忠孝誠已盡，生死安足論。
六國億萬人，誰是報讐者。壯哉博浪沙，一擊震天下。
孤雁一声语，秋心暗里知。衡阳归有路，怜我竟何之。
潮上扉平水，乌啼月满街。一声桡响处，晓梦落秦淮。
芳姿香可人，剛道六郎似。誰謂前哲心，愛蓮比君子。
道抱陰陽妙，天行日月長。花開千種麗，葉下一般黄。
道人南山來，萬里青雲開。去念見本性，聚散真悠哉。
钟残未忍眠，惜此一池墨。拈毫作小诗，妙在无心得。
我病死無日，經書更窮年。少年宜若厲，詩酒勿留連。
对床通夕话，官舍一镫红。十年存没泪，并入雨声中。
系马官道旁，沽酒石桥北。不敢再淹留，为君壮行色。
汉家新战胜，有信说平安。含泪亲刀尺，关山月正寒。
年年饯春归，试问春归处。东皇笑不言，潜逐飞花去。
春归春便归，莫更留春住。回首五十年，颇恼春相误。
春归春径归，归说有馀情。还从清梦底，唤我树头莺。
夜静镫尤晴，更深月倍明。秋风吹雁过，忍听两三声。
有愁不带去，无愁何送来。倚栏痴儿女，落月尚徘徊。
江云不在树，春浦远无舟。悟得天然意，花飞水自流。
芳草一千里，琼楼十二层。春愁都不见，寒雨黯孤镫。
騰龍紛野馬，非霧亦非烟。心共春山遠，詩憑淡墨傳。
柳拂秦关道，云山过几重。前村知不远，花外一声钟。
木叶萧萧下，閒阶秋色催。衣同寒到否，半臂手亲裁。
夙有水雲趣，倦遊塵土間。衝山爲誰秀，几案我江山。
霜信催碪急，寒闺寄远时。料应孤客梦，付与枕函知。
别后情无限，离怀讬短歌。辽西无梦到，更柝恼人多。
似水流光远，年华去不回。笑君如燕子，一岁一归来。
雨过暗闻香，凌波试淡妆。珊珊仙袂冷，鸥梦伴银塘。
众籁尽岑寂，凉宵露气清。松风听一阕，万物化和平。
瞥眼春将晚，飞花满碧苔。倚阑呼婢扫，风过却吹回。
望远人千里，思亲字两行。休因怀弱女，憔悴鬓成霜。
秦地旧山河，汉家新戍卒。照彻玉关寒，一片闺中月。
射虎李将军，斩蛟周孝侯。数奇辜利器，未获月支头。
将军犹转战，宰相莫和亲。投笔男儿志，羞将讬妇人。
一夜雨淋漓，花开几枝亚。嫣然色更娇，未逐东风谢。
镫味难忘昔，戎曹廿二年。图书千万卷，买自卖文钱。
自有权奇骨，才来金马门。九方皋不见，独立近黄昏。
下有易水风，上有太行雪。嗟尔行路人，那得肝肠热。
思亲眠不得，起坐夜三更。月照一庭白，慈乌故故鸣。
十五伴郎宿，郎心似明月。只恐二八來，分明有圓缺。
高臺山水間，悠然會清響。閑來或自登，坐看孤月上。
熟醉蓮蕩風，未賞梅溪勝。踏雪訪屏山，今年得乘興。
秋風日夕高，秋氣淨如洗。一聲驕自呼，狡兔奔不止。
不有夜啼鳥，誰憐夜啼婦。夜啼驚郎眠，不似妾眠苦。
雨细愁难洗，风寒夜未眠。坐听更数转，烧烬博山烟。
鸚鵡海上盃，一酌起雲霧。最得五柳歡，那免三閭妬。
频将思母泪，早暮洒湘阴。极目江天远，白云何处深。
手把綠玉杖，腳踏青芒鞵。采藥不覺暮，晚風山氣佳。
朝來種茗去，日暮條桑歸。時遇鄰溪叟，高談園杏肥。
疏竹敞孤亭，亭空雨雲黑。聊因吊楚騷，得見小山客。
粼粼澗中石，嘉木鬱繁陰。好鳥時相和，悠然靜者心。
獨坐簷宇間，林端瓷清賞。空山日落時，滿屋秋蟲響。
風來萬樹動，月出半山白。誰家吹笛郎，騎牛過西陌。
倒景射長林，翠色染樹下。流水淺復清，幽人坐如畫。
別意寫不盡，登高再送君。寂莫一分手，秋風吹白雲。
蕭蕭蘆荻秋，水色淨於雪。西風吹雁羣，點破寒江月。
明星當大路，旭日照長林。晨起坐房室，秋風吹我襟。
秋容何處佳，淡泊寄寒水。無滓湛遥天，我心正如此。
生小离家国，天涯十六春。明朝挂帆去，又是异乡人。
西风催木落，何处不秋声。我是无愁者，閒阶爱月明。
新月明如镜，镜复如明月。愿作明镜圆，莫作月常阙。
偶傍疏篱坐，罗襟怯露滋。时将团扇隔，不许月明知。
独坐南窗下，初晴月倍明。云中新雁唳，却作故乡声。
梦绕双亲膝，牵衣话正长。鸡声惊觉后，依旧在他乡。
宿雨开晴晓，轻寒懒酿花。无如旧时燕，犹恋故人家。
列岫宗奇觀，藤蘿結翠門。隔巖龍喚雨，雲走半牎昏。
祁连山下草，寂寞少人烟。魂魄千年后，还思渡酒泉。
素筆寫繁華，春風五色紗。顧爾維摩室，年年見此花。
浅映眉如敛，浓拖眼欲迷。行人休便折，留覆短长隄。
雨后一凭栏，四顾天清朗。深院寂无人，明月青苔上。
苦暑忘冠履，消閒對弈棋。緑隂滿窓户，正好納涼時。
林合鳥聲頻，山含花氣重。春色已將闌，欲寢不成夢。
幽棲謝俗縁，僻性耽清賞。醉後歩蒼苔，東林月初上。
小亭蒼翠繞，與客坐移時。花落靑春暮，枝頭呌子規。
远岫明楼角，扶疏草木幽。坐来微雨歇，山气澹如秋。
雨中杜宇啼，溅尽一腔血。莫化断肠花，肝肠已断绝。
春暮花飞尽，无人寂闭门。满庭苔草色，诗思在黄昏。
終夜雨瀟瀟，悶殺孤舟客。滴滴打蓬聲，錯訝靈妃瑟。
還將他年重，作師此日難。傷心閔東道，白首戴南冠。
荠麦东风绿，菜花斜日黄。郊原好颜色，生色上衣裳。
梨花零落尽，独有豆花肥。多谢东风意，微香吹扑衣。
水田真漠漠，雨后少人耕。白鹭不飞去，相随立复行。
醸憶青田核，觴宜碧藕筩。直須千日醉，莫放一杯空。
作畎捉簷卸，呼田欸乃儂。山塘莫車水，梅雨正分龍。
精氣騰井絡，下臨羣嶽尊。元真戴天坐，執印朝軒轅。
昨日到城廓，歸來淚滿巾。徧身羅綺者，不是養蠶人。
如何离别意，相对转无言。回首沧江上，烟波易断魂。
南土殊風氣，冬林葉盡丹。越天無雁度，楚澤有龍蟠。
万壑晨云白，联翩出岫扶。不知为雨后，还到故山无。
九譯使車通，君王悅戰鋒。爭殘四夷國，只在一枝筇。
漢用亡臣策，登壇授鉞時。須知數仞土，曾立太平基。
城分二江急，樹入九峯開。地隔犍牂繞，人從楚蜀來。
綿綿褒斜路，窈窈鄭真谷。斯人已千載，高誼猶在目。
昨夜過溫湯，夢與楊妃浴。敢將豫讓炭，却對卞和玉。
明月出天山，月明秋水寒。觀心同水月，鑷白坐相看。
秋暮萧萧雨，芦花两岸声。怆然一回首，残月下江城。
雲深見樓閣，天際墮青鸞。松下盤桓者，猶是晉衣冠。
落日赤雲西，青山照大溪。草堂松樹下，坐聽鵓鳩啼。
一曲江南弄，山長楚水遥。江邊楊柳樹，誰繫木蘭橈。
雲氣曉蒼茫，秋深草木黄。霓旍下南浦，云是楚襄王。
江水去悠悠，籧篨抱莫愁。白頭埀釣者，疑是渭濱叟。
塞北多冰雪，江南足稻粱。相求應同類，莫近艾如張。
帝子下北渚，江寒愁不歸。空遺一巻石，拂斷六銖衣。
百鳥共春風，相呼樂意同。不知縁底事，爾作白頭翁。
有鳥名鶺鴒，在原飛且鳴。人皆有兄弟，唯爾獨多情。
白鷺白於雪，于飛在洲渚。誰言我最閒，正爾心獨苦。
水口橋堪度，林間屋尚留。秋來山色好，相對有歸舟。
茅屋何人住，秋林晚對山。也知乗興出，多在白雲間。
谢却折腰米，开尝瓮面春。隔篱呼共醉，明日是行人。
鷃雀小羽翼，幽栖短棘梢。叢坡風日好，不讓鳳鸞巢。
長鑱白木柄，茫茫走天涯。寧知屋角松，流膏藏龜蛇。
逢師許多時，不說些兒箇。及至如今悶，損我援筆末。
无语坐钩帘，清气轩眉宇。花雾绿濛濛，宵来有微雨。
窗上月朦朧，香芸鼻觀通。了無梅竹影，猛省在舟中。
人住绿梅移，眉比梅花绿。不用画双蛾，写鸳鸯卅六。
游蜂從何來，饑雀巧相遇。誰其釋紛拏，放汝採花去。
馬遷法左氏，實錄繫日月。孰傳經世學，儻可論絕筆。
金陵已去國，銅梁忽背飛。失路遠相送，他鄉何日歸。
洛陽無大宅，長安乏主人。黃金銷未盡，祗爲酒家貧。
燄聽風來動，花開不待春。鎮下千行淚，非是爲思人。
舞鏡爭鸞綵，臨場定鶻拳。正思仙仗日，翹首仰樓前。
自與渾家鄰，馨香遂滿身。無心好清靜，人用去灰塵麻大賦。
曉讀雲水靜，夜吟山月高。焉能履虎尾，豈用學牛刀。
風波千里闊，臺榭半天高。此興將何比，身知插羽毛。
妾失鴛鴦伴，君方萍梗遊。少年懽醉後，只恐苦相留。
彼見是忘憂，此看同腐草。青山與白雲，方展我懷抱。
云从山中来，我向云中去。云飞不可留，欲访藏丹处。
吹火朱脣動，添薪玉腕斜。遙看煙裏面，大似霧中花。
明月入小窗，竹影画几席。谁家人未眠，声声送长笛。
銀竹森空映，湖光莽蒼中。不因風捲去，那得見沖融。
镫花落夜阑，寒影动虚壁。谡谡松间风，鸣涛伴幽寂。
髪爲多愁白，心緣久客悲。更遭縲紲事，因此改容儀。
百度看星月，千回望五更。自知無夜分，乞顧早天明。
河漢雖云闊，三秋尚有期。情人終已矣，良會更何時。
平陽縣中樹，久作廣陵塵。不意何郎至，黃泉重見春。
遠樹碧陰合，孤峰秋靄微。釣竿閒不那，溪畔有漁磯。
石乳含秋靉，松姿斂夕曛。巖前怕吹笛，驚起鶩鷗群。
古藤垂峭壁，坐久烟岚滴。野寺隔林钟，夕阳牛背笛。
寫書今日了，先生莫嫌遲。明朝是假日，早放學生歸。
雨餘鷗社合，風襲釣緡輕。晚食憐漁父，同深洲渚情。
去国山河在，登高入望新。只今烟树色，无复旧时春。
攀藤招逸客，偃桂協幽情。水中看樹影，風裏聽松聲。
我行之數萬，愁緒百重思。那教六尺影，獨步五天陲。
六代煙塵息，千年象教尊。衣冠悲故里，聚落見荒村。
若問寒梅意，香分庾嶺多。江南無限雪，清潤見陽和。
北湖境自舒，水迥山更碧。雪衣故飛來，照影共清白。
澗繞香廚竹，風披草閣煙。野猿機事少，林外學安禪。
丘中恣遐眺，籬落散炊煙。細雨鴻花發，山山紅欲燃。
寶鏡光疑蝕，金波影尚虧。卻憐孤寂況，不是妒蛾眉。
古徑罷呼鸞，高臺不堪上。奈此霜魄孤，悠然照林莽。
萬木秋霖後，孤山夕照餘。田園無歲計，寒近憶樵漁。
平時兄弟間，未省別離味。別時已不堪，別後何由慰。
多許明是多，少許明是少。倘遇蘇摸稜，恁處討分曉。
要和天作婚，要和地作嫁。且了見在身，漫講無生話。
有世不受出，無魔不受鍊。君子之道四，拈來頭頭見。
丘垤不必貶，泰山不必尚。聊且放教平，下學而達上。
談道何多多，行道何少少。夢中人說夢，長夜誰復曉。
男大便須婚，女大便須嫁。做去是真修，説來是閒話。
寧為刖足業，無為躍冶鍊。君子不可及，惟人所不見。
小径穿深树，临崖四五家。泉声天半落，满涧溅桃花。
爲國謀羊舌，從來不爲身。此心長自保，終不學張陳。
簇蘂風頻壞，裁紅雨更新。眼看吹落地，便別一年春。
葺蓋非陶埴，年深自碧差。如何亂心曲，不忍誦秦詩。
秋风满襟袖，归棹洞庭阴。一醉写疏影，岁寒盟此心。
爽气忽无际，水云如许青。松高荫萝幄，塔远戛风铃。
匹马嘶荒野，群山拥乱云。迢迢二千里，去哭信陵君。
轻阴带斜日，杳霭前山夕。双鹭忽飞来，点破一溪碧。
落叶平坡外，骑牛古寺还。一回风雨过，几幅米家山。
雲去谷能幽，雲來澗初白。惟有山中人，解指雲蹤跡。
疊石小崢嶸，修篁高下生。地偏人迹罕，古井轆轤鳴。
危闌明倒影，面面湧金波。何處無佳月，惟應此地多。
不忿成故人，掩涕每盈巾。死生今有隔，相見永無因。
團團凌風桂，宛在水之東。月色穿林影，却下碧波中。
藝蘭北澗側，澗曲風紆餘。願言植根固，芬芳長慰予。
流泉自清寫，觸石短長鳴。窮年竹根底，和我讀書聲。
原原錫潭水，匯此南城陰。岸花有開落，水盈無淺深。
雲生山氣佳，雲卷山色靜。隠几亦何心，此意相與永。
幽谷竹成陰，懸流著石清。不妨風月夕，來此聽琮琤。
開軒僅尋丈，水竹亦蕭疎。客來須起敬，題榜了翁書。
芙蓉豈不好，濯濯清漣漪。采之不盈把，怊悵暮忘饑。
河漢已傾斜，神魂欲超越。願郎更迴抱，終天從此訣。
去日丁寧別，情知寒食歸。緣逢好天氣，教熨看花衣。
鄰家人未識，牀上坐堆堆。郎來傍門戶，滿口索錢財。
岩上草色肥，岩下水流急。策杖上岩颠，山空人独立。
腰鎌欲何之，東園刈秋韭。世事不復論，悲歌和樵叟。
泛泛東流水，飛飛北上塵。歸驂將別櫂，俱是倦遊人。
江送巴南水，山橫塞北雲。津亭秋月夜，誰見泣離羣。
久客逢餘閏，他鄉別故人。自然堪下淚，誰忍望征塵。
野客思茅宇，山人愛竹林。琴尊唯待處，風月自相尋。
久別侵懷抱，他鄉變容色。月下調鳴琴，相思此何極。
诸滩汇前溪，奔腾下岩壑。二月落山花，随流到南郭。
行到无人处，山深云更深。一泉藏众石，悠然见古心。
报辱犹官尉，酬恩忍见疑。区区酬报意，或冀汉皇知。
项氏犹全族，韩侯竟灭门。可怜带砺誓，不及属镂恩。
人生苦不慧，慧反惜無成。生滅同朝菌，何如早不生。
生來如掌珠，死去委泥土。想是再來人，爾去歸何處。
見汝試前茅，此心爲頓開。誰知夢幻間，歌哭相隨來。
爾父北歸沒，爾今省回亡。總爲功名誤，何如守畊桑。
一胞同四孤，爾爲諸孤長。母霜父未葬，爾獨能無怏。
娶婦今六載，止遺一女嬰。諸弟俱未婚，爾目安能瞑。
世界尚傾仄，大廈誰能支。爾今舍我去，念子淚雙垂。
盡日望花開，未開花蕾謝。枉費抱瓮公，置之東籬下。
天驕遠塞行，出鞘寶刀鳴。定是酬恩日，今朝覺命輕。
前解愁，提起愁益甚。吾其奈我何，自思還自讖。
花明綺陌春，柳拂御溝新。爲報遼陽客，流芳不待人。
山花紅與綠，日暮顔色足。無名我不識，有毒君莫觸。
老氏觀白骨，莊生說浸假。俛仰同一丘，誰是長年者。
玉窗螢影度，金殿人聲絕。秋夜守羅帷，孤燈耿不滅。
荆谿白石出，天寒紅葉稀。山路元無雨，空翠濕人衣。
祖龍礪長劍，昔道此南巡。徒挾雄鋩利，湘川奈水神。
樽酒津亭別，還城何所投。無情是流水，斷送到南州。
元弼今安健，音塵久闊疏。早年傾蓋意，白首復何如。
果盡猶招手，車停更起塵。固應持一笑，先答近轅人。
春风吹绿草，草绿伤人心。残花落便落，琐碎霑衣襟。
寒食清明前，开门不敢觑。虽非桃李花，正是伤心处。
舟行将八闸，湖水荡无涯。渔艇千家岸，芦花一色沙。
玉宇含清露，香籠散輕煙。應當結沈抱，難從茲夕眠。
孤客逢春暮，緘情寄舊遊。海隅人使遠，書到洛陽秋。
南城空目送，西館斷心期。懸知今夜思，明燈半下帷。
薰風酣綠樹，午日思黄鸝。的的羅窗夢，西鄰可得知。
郎官老辭筆，得爾壽春碑。姦賊餘靈在，斯文是戮屍。
不得長相守，青春夭蕣華。舊遊今永已，泉路却爲家。
曉遊臨碧殿，日上望春亭。芳樹羅仙仗，晴山展翠屏。
荒雞隔水啼，汗馬逐風嘶。終日隨征斾，何時罷鼓鼙。
君行登隴上，妾夢在閨中。玉筯千行落，銀牀一半空。
楊華吹復盡，春色但茫茫。獨立西樓上，持情向夕陽。
千載君臣會，將圖不世功。卷收天下福，偏厚右扶風。
千里長淮北，東風破雪寒。此行休問路，驀直到長安。
歧路不相识，一言倾寸心。赠君腰下剑，不在直千金。
溪定咽復流，山空翠猶碧。橫琴抱未彈，幽意不可得。
信艇出荒磯，水聲喧衆壑。晴嵐遠岫明，亂石潮痕落。
不識南塘路，借問路旁子。答言從此去，桃花紅十里。
石頭城上客，領取一枝梅。何事春消息，今從江北來。
籠燈耿欲滅，枕下蟲聲切。底許事相關，煎人腸斷絕。
可憐明月光，委曲照空牀。自是元無夢，更悲今夜長。
去年留不住，年來也任他。當壚一榼酒，爭奈兩年何。
竹下青莎中，細長三四片。主人雖不歸，長見主人面。
雛雀學翻飛，不知毛羽微。青鵳笑高樹，待爾飽朝饑。
池上千條柳，依依解占春。自憐衰颯鬢，不與物爭新。
鷲翎金僕姑，燕尾繡蝥弧。獨立揚新令，千營共一呼。
玉砌紅花樹，香風不敢吹。春光解天意，偏發殿南枝。
方池開曉色，圓月下秋陰。已乘千里興，還撫一弦琴。
送君山中居，忆君山下路。此夕独徘徊，凉风起烟树。
亂後他鄉節，燒殘故國春。自憐垂白首，猶伴踏青人。
慘慘日將暮，驅羸獨到莊。沙痕傍墟落，風色入牛羊。
茶爽添詩句，天清瑩道心。只留鶴一隻，此外是空林。
宿雨川原霽，憑高景物新。陂痕侵牧馬，雲影帶耕人。
步上短亭久，看回官渡船。江鄉宜晚霽，楚老語豐年。
喪亂家難保，艱虞病懶醫。空將憂國淚，猶擬灑丹墀。
薄膩力偏羸，看看愴別時。東風狂不惜，西子病難醫。
衰謝當何懺，惟應悔壯圖。磬聲花外遠，人影塔前孤。
病來勝未病，名縛便忘名。今日甘爲客，當時注愍征。
剩欲逢花折，判須冒雨頻。晴明開漸少，莫怕濕新巾。
明日添一歲，端憂奈爾何。衝寒出洞口，猶校夕陽多。
峰顶屋三间，松边石一片。早晚云飞来，只有樵夫见。
別離情所鍾，會合意無斁。如何僅踰歲，復賦弟行役。
秋空生午涼，獨坐了無事。山色排闥來，經聲出幽寺。
門閉仍逢雪，廚寒未起煙。貧家重寥落，半爲日高眠。
習靜心方泰，勞生事漸稀。可憐安穩地，捨此欲何歸。
慶弔經過嬾，逢迎跪拜遲。不因時節日，豈覺此身羸。
併失鵷鸞侶，空留麋鹿身。只應嵩洛下，長作獨遊人。
尊裏看無色，杯中動有光。自君拋我去，此物共誰嘗。
山僧對棊坐，局上竹陰清。映竹無人見，時聞下子聲。
秀色分齊魯，高峰表岱宗。秦碑如尚在，欲破白雲封。
高樓出林杪，中有千載書。昔人不可見，倚檻意何如。
繫舟西岸邊，幅巾自來去。島嶼花木深，蟬鳴不知處。
長哦伐木篇，佇立以望子。日暮飛鳥歸，門前長春水。
風吹渡頭雨，摵摵蓬上聲。欣然會心處，端復與誰評。
卖去结绿珠，独上流黄机。织成双鸳锦，谁家作舞衣。
镫火半明灭，停梭闻叹声。谁知蓬鬓影，旧日亦倾城。
四序有佳趣，今古蓋共茲。橋邊獨微吟，回首忘所之。
散策下亭阿，水清魚可數。却上采菱舟，乘風過南浦。
湘水接洞庭，秋山見遥碧。南阜時一登，搔首意無斁。
前年種垂柳，已復如許長。長條莫攀折，留待映滄浪。
亭亭堤上梅，歷歷波間影。歲晚憶夫君，寂寞煙渚靜。
窗低蘆葦秋，便有江湖思。久已倦垂綸，游魚不須避。
夜枕时有声，乘月披衣起。江空寂不闻，芙蓉滴秋水。
翠閣連層巖，嶇嵚疑九坂。振履飛雲生，地奇心自遠。
紫玉臨清池，霧花起靈液。靜性何所宜，黃庭與周易。
有弟知我好，致我長春華。華紅映酒紅，日夕飲流霞。
春氣畼人意，桃華滿邨家。人如不為樂，天卻無此華。
山黱濃于染，丹楓閒翠竹。遠見白日間，山僧結小屋。
寒風客衣薄，依巖暴朝旭。坐久不知還，山童報黍執。
日暮山寂然，樹響棲烏下。獨行深澗邊，野華摘成把。
時穿深竹坐，人境忽如失。落日照前山，松間一僧出。
心隨白雲遠，亦隨白雲遲。欲隨白雲滅，白雲無盡時。
夫容臨清水，露下顏色冷。山齋人未眠，獨步月中影。
華開扗今朝，華落不終夕。開落如君恩，丹心不可易。
秋水不可極，月出寒山靜。一夜孤舟邊，風吹蘆華冷。
山人晝埽室，焚香讀周易。泠然萬念空，芭蕉照人碧。
小窗當北牖，日夕生凉風。冣愛竹叢裏，忽亞一枝紅。
曰狂我豈敢，聊爾混樵牧。閉門春色深，相看桺條綠。
遠邨人語寂，幽入臥方妥。夜半聞清鐘，明月當樓墮。
無客長閉門，客來共心賞。去來亦何心，春風芭蕉長。
自將山竹種，豈望便成林。一竿明月裏，聊爾步清陰。
采薪松巖下，日暮負盈肩。還思天際鶴，或恐避荼煙。
偶隨白雲出，不掩白雲扉。有客坐來久，山僧歸未歸。
裵回澗邊石，小憩一悠然。不知山月吐，已滿竹窗前。
獨坐松堂下，參差靜影來。西湖歌吹歇，推卻小窗開。
春澗鳴幽鳥，春華欲滿山。不知人世事，一枕石泉閒。
山上雪連屋，山僧擁褐眠。下方來往絕，身扗幾禪天。
百尺發天機，曠若蘇門嘯。中有枕流人，日譜華胥調。
一片空山石，数茎幽谷草。写寄风尘人，莫忘林泉好。
昔人爲己學，深旨妙隠微。三復尚絅章，服膺願無違。
刻石書離恨，因成別後悲。莫言春繭薄，猶有萬重思。
樓殿倚明月，參差如亂峰。宮花半夜發，不待景陽鐘。
長安在何許，疑是青天上。矯首遡西風，溪雲斷人望。
叹息荆卿去，萧萧易水秋。定知遗恨在，不肯向西流。
独坐浑无语，含颦应有思。私心自不寐，何事倩君知。
渡口發梅花，山中動泉脉。蕪城春草生，君作揚州客。
吹角報蕃營，迴軍欲洗兵。已教青海外，自築漢家城。
浊浪翻天地，微躯付海风。恨他精卫鸟，衔石竟无功。
九鸞陪玉獸，八鳳薦金芝。青童歌妙曲，玄女唱清詞。
年只十龄馀，幽花色亦如。怜伊明慧甚，独遣理琴书。
以疾性逾洁，时时拂卧床。犹然觅芳卉，斜插髻云旁。
每识予悲叹，温言慰寂寥。深期共朝暮，何事彩云飘。
秋气晚馀寒，清光万里宽。天风如可惜，吾意欲乘鸾。
落魄正當年，人皆笑我顛。乾坤時運動，滄海渺無邊。
雨過江皋浄，風來庭檻清。此君故人好，入夜聽秋聲。
雞德靈居五，峨冠鳳彩新。五更大張口，喚醒夢中人。
鶴來松有客，苔去石無衣。黄金浮世在，白髮故人稀。
珠箔曲瓊鉤，仔細見揚州。北兵那得度，浪話判悠悠。
開從綠條上，散逐香風遠。故取花落時，悠揚占春晚。
公館似仙家，池清竹徑斜。山禽忽驚起，衝落半巖花。
軒后初冠冕，前旒爲蔽明。安知從複道，然後見人情。
常談即至理，安事非常情。寄語何平叔，無爲輕老生。
風従水上過，文成風不知。水亦不自文，觀者乃文之。
人信勿自信，人疑還自疑。不疑不成信，闇然為襟期。
人不幸不及，相看成自驚。莫訝醉人醉，未飲不為醒。
蒿萊誰不厭，斸盡又還生。田不茂黍稷，未許不青青。
聖人時而言，一發千鈞弩。終朝審其機，含章緘不吐。
小鑑鑑以面，巨鑑鑑以身。不比明月光，豈識乾與坤。
或計在一時，或計在一世。或計在萬年，經營應自異。
我全而人毁，毁者當自怒。而我乃怒之，芸人忘其故。
利根千萬丈，漆堅細若絲。誰知絶利日，剛是利生時。
鑑空水之止，纎塵不揜光。人心塵無許，頓爾成昏茫。
血氣相驅役，真成傀儡身。不知伏火處，那知已成焚。
宿愛不能斷，宿嗔不能斷。營營堦序間，何時登彼岸。
請益居其虚，受益居其愚。請益而益至，真能不怒無。
畫史先盤礴，一擇敵化工。萬事未當前，胡不虛其中。
孟子善養氣，此氣即此理。稟氣人人知，理則逺言取。
萬人各一生，萬生各一遂。聖人遂萬生，於巳取不匱。
遇蘭馥我衣，遇棘刺我裳。人生隨所遇，何必苦相傷。
御人與御事，難易迥然分。人心不我洽，吾事亦邅迍。
世變人崇鬬，几筵列戰鋒。雞肋誰我弱，箝口莫相衝。
昨夕塵情濁，惉惉結不舒。夢中馮伯子，命我勿區區。
良賈以虛殖，殖多更邃藏。祗縁寸銖兩，囊篋日周章。
不百鍊不勁，大任阿誰舉。大道大如許，衆生衆如許。
舉世俱予聖，千年顔孟無。向明争似暗，明便輟功夫。
何不學幼子，笑罷忘其喜。不風猶作波，人稱為禍水。
天大不漏細，羅三垣列宿。不難大如天，抑恐多疎漏。
喋喋以益人，疑於炫所有。人方陳其益，雖逆且順受。
過不可不悔，一悔便消釋。藥過病還生，撼搖苦此鬲。
恩過翻成怨，非關怨者尤。陽和隂不節，炎夏竟何流。
休因得意處，忘却懊懐時。自吐寜堪食，剛腸莫再移。
偶睹醜人醜，歸來淚暗弹。醜予無處著，為爾何成寛。
行不離堦前，言乃萬里去。負儋果幾何，千鈞勿浪語。
困來寜退休，倦容勿對客。勿易吐肝膽，而令辭氣廹。
徳義早安排，十三年前語。今日初度日，慚愧汗如雨。
過喜氣多揚，過憂貌亦嗇。理情如調羮，味過詎堪食。
尋常躪徑草，容易撲流螢。怙强終不覺，爾弱乃相陵。
長呼據竿頭，他人焉置足。環瞻匪爾榮，將以爾為鵠。
陽過常畏人，隂過不畏已。人目當其麗，吾目當其鄙。
小怒不能懲，大怒且相襲。大怒旬日連，小怒時刻戢。
羊腸鮮覆轍，密語多興戎。風波翻齒頰，氷炭羅心胸。
日月雙螢火，乾坤一鵲巢。野軒有凉戶，誰敢等閑敲。
勿恃沾沾恩，恩為怨之府。勿恃煦煦親，親為疎之藪。
貞士不易悦，曲士不易結。胡為乎營營，空爾成勞拙。
逢比榮萬年，桀辛辱千古。弔罷莫談忠，慟淚方如雨。
治世非一手，亂世非一足。南渡主多寃，羣工俱食肉。
磯流嚮滂湃，風樹影參差。神氣清寜日，聲容和順時。
參芎自不惡，藜蘆亦何尤。丈夫同氣味，白首願同逰。
螢火未成日，不信草能飛。望夫軀化石，石軀有無知。
家有軒轅鏡，鏡貌分於此。去者影常留，來者胡以竢。
漏語亂之階，轉喉若發機。機動靡不走，促膝成噬臍。
謂我不如斯，人其誰我諒。是何人之殉，不憐我之喪。
蟻鬬如雷震，病耳亦時聞。人誰同此耳，相述徒殷勤。
周行松桂羅，狹徑多蓁莽。遇莽方廽足，何如詢路口。
燕居如對客，客至不更容。倉惶多掩飾，藉是以自攻。
怒毁成愎諫，喜譽若争憐。借將頷下氣，増取面前妍。
乍面成乍煦，易諾旋易悔。孰與少踟蹰，猶令直道在。
誰將一粒珠，棄之於中野。誰將一寸長，人前誇詡者。
吾將益人善，因之攻人瑕。區區亦疏耳，如煑水灌花。
陽剛散之始，物生肇自坤。石冷能藏火，火烈秪成焚。
折旋不足處，百拜盡成虛。减寸不為丈，凛凛貫終初。
人情誕固誕，評章密似毛。評人如評鬼，雙淚落青袍。
大濟肇於忍，大懟肇於忍。一忍不復辨，剛道是愚蠢。
先朝肇大禮，羣議競紛然。文成問不答，聊爾咏青天。
千里難一師，百拜難一語。詬言感如飴，相成出相齬。
口虛而内實，欲入閉之門。空洞絶伎倆，是為百益原。
天雨之潤禾，傾盆不如細。侈口相開陳，知應匪求濟。
知人真不易，諮詢失亦頻。勿謂憑高客，勿謂聽密人。
人亦何容辱，人亦何容欺。我否而人可，貌諾而中攜。
叉手成經濟，揖授何森然。欹側談條理，沉醉説醒言。
眼净微成巨，三年貫虱心。羊羮與雞距，戈甲起繽紛。
制念如縛鹿，一排而一觝。無念乃無縛，正襟墮支體。
雄辯如求勝，直窮亦似争。纔勝負者逺，纔争大道崩。
劉戒釋文義，潘不議論予。無乃談學聖，勿越各身軀。
何事須明心，神通無更有。一朝心其心，宇宙在吾手。
何事賞巴曲，何事唱陽春。既成立語式，更得聴言人。
時或率天性，分明大道行。無端翻自悔，苦媚世間情。
意左莫投足，言違急斂脣。訾人如齒劍，揚已如投焚。
諸有不能無，諸無不能有。靈性一何靈，無無仍有有。
些個失人意，愁腸百疊縈。却詫元城子，梅州鼾睡聲。
談忠多負主，論孝未酬親。呴濡才似髪，相負便生嗔。
不作井中泥，輙鳴牀上琴。匡人何予有，况為廢謳吟。
惟敬能生樂，恣睢成悶懐。尋常莫造次，戎好笑中來。
支言亦有根，根深不在口。任爾三百緘，根動口自剖。
爾窺事遲遲，喜怒勿遽發。爾處事疎疎，經理須密切。
卒然輙舛錯，檢點已千里。改是胡以預，造次必於此。
大木充棟梁，全帛美裳衣。若不中繩墨，環觀嘆竒稀。
飛雲流逺浦，旭光盪風林。去住儵不滯，可擬達者心。
一字歉於中，四座俱囬首。惕兮敬靡忘，勿以為細咎。
無謂楚可疑，趙孟自坦坦。無謂漢可信，留侯戈已返。
知幾者不辱，况令辱相續。徵色不自喻，是之謂走肉。
一水滿不容，一水滿欲施。海若乃汪汪，二水小如巵。
何故多遺忘，知因心不存。水澄物自照，垢逺鑒靡昏。
心胸藏釁郤，譽之以為譏。岐路相違左，合之乃成離。
戚休掣電來，得喪迅雷起。心澄目不搖，憑言了生死。
養氣如養虎，虎哮制則難。養心如養龍，龍變以能蟠。
天下極難事，取土益高陵。千秋華嶽頂，帝座幾人登。
保心如保印，印去能吏拙。事心如事親，常令安且悦。
事不問巨小，身在思有濟。庸庸偶其間，何殊匏之繫。
以言教者讐，以言教者訕。几席笑談間，好師成大患。
常定亦常覺，常覺亦常定。泗濵獲要言，吾以止吾性。
吾亦完其我，夭夀我何關。人毁與人奪，似隔幾重山。
有物彌天地，至密至恢恢。放非由近去，巻不逺方歸。
宗聖終無愆，遵王道如砥。人心真聖君，從心何不理。
不識嚴僮僕，能無畏影衾。心開雙目朗，匝地鬼神森。
心意由來别，心性亦分明。不窺真性面，終是氣縱横。
傑人千仞壁，卓見亦横中。方識不聞覩，穆然洵聖功。
事因忙處錯，中道在従容。擬議為言動，免令愆戾叢。
止止還止止，休休休坐馳。兀兀固在此，浪浪將何之。
魄我魂仍我，夢胡不我由。夜夢原従晝，云何不静修。
聞雞頻問夜，非是愛辛勤。老至光隂少，那能不惜隂。
匪擬人相重，不嫌人我輕。察言知不足，従此日兢兢。
古人惜寸隂，寸寸必有事。古不専誦書，所事果何事。
名利真成祟，英雄奈爾何。清江平似席，倐忽起風波。
問路非行路，年年在户庭。果然行路客，問罷即登程。
不欺人功淺，功深絶自欺。自欺寜易絶，還在欺人時。
何處窺剛徳，應於衆聒時。初心原不惡，底事為人移。
不慴於巨禍，不怵於殊榮。不眩於久暱，白首鮮能行。
飲毒十年前，毒發十年後。智人慎舉匕，懵人悼成疚。
日照不擇地，雨潤無遺草。吾心藏仁機，嫉惡亦能槁。
飽食卧北窗，多少恩難補。征人捍邉陲，農夫勞畎畆。
利榮無冀想，推挽絶偏私。杳杳高風在，執鞭我願之。
耳目若可鎔，見聞何所住。春色滿乾坤，畫樹非真樹。
請看鼓楫人，江海如平地。由來此世途，各自分難易。
莫視聖者高，自高更局促。暑葛寒以綿，人人贊化育。
不道西山高，却道日將晏。誰知夾日烏，陽光猶自爛。
天心最憎機，人心能照機。試觀海上客，何事不忘機。
積風風乃厚，强信終成疑。相逢纔半面，便道遇鍾期。
鄉愿萬尋坑，白頭跳不出。圖個世人稱，年年囚鬼窟。
點檢従前事，感應如桴皷。勿云方寸幽，天公於此睹。
常憑未發天，好令直如弦。忽忽初念轉，照照却惺然。
朝暮相煎急，誰人會個休。通來一寸血，點點逐浮漚。
淒涼沃州僧，顦顇柴桑宰。別來二十年，唯餘兩心在。
昔爲瑤池侶，飛舞集蓬萊。今作江漢別，風雪一徘徊。
如何贈琴日，已是絕弦時。無復雙金報，空餘挂劒悲。
三載爲吳郡，臨岐祖帳開。雖非謝桀黠，且爲一裴回。
宮館貯嬌娃，當時意大誇。豔傾吳國盡，笑入楚王家。
渚宮楊柳暗，麥城朝雉飛。可憐踏青伴，乘暖著輕衣。
不見江南客，願聽江南鐘。傾耳度遥夜，天寒多北風。
幻出是毫间，休作爱莲说。花叶不沾尘，从今莫饶舌。
悒悒復悒悒，愁眠成夢泣。薄暮落花天，高樓面風立。
近砌擲鳴籤，長簷懸素綆。溼翅暝鴉歸，高梧落寒井。
駕犁豈知耕，布穀不入田。大農坐官府，百吏飽窮年。
朝爲去山雲，暮爲還山雨。誰謂物無情，歡期不知許。
帘暮暗生香，奇葩胜艳妆。不随秋草萎，独立傲繁霜。
何事催春去，残红逐雨飞。飘风无处所，来岁可能归。
即讐終自翦，覆國豈爲雄。假號孤城裏，何殊在甬東。
路行三蜀盡，身及一陽生。賴有殘燈火，相依坐到明。
昨夜瞿塘下，輕舟但信風。曉雲吹不散，飛入楚王宮。
並騎出都門，揚鞭一相語。楊柳遍春山，應從何處去。
隨風柳絮輕，暎日杏花明。無奈花深處，流鶯三數聲。
隱映羅衫薄，輕盈玉腕圓。相逢不肯語，微笑畫屏前。
遥想娉婷态，晓妆梳裹鲜。玉英三四朵，送缀绿云边。
零雨慰斯人，齋心薦綠蘋。山風簫鼓響，如祭敬亭神。
野寺分晴树，山亭过晚霞。春深无客到，一路落松花。
白雲閑似我，我似白雲閑。二物俱無心，逍遙天地間。
鈿合收殘黛，香風吹緑衣。閒來消永晝，非是效班姬。
秋早繡裳寒，霜清宫樹丹。不教寄流水，題與小娃看。
金屋漸黄昏，香凝錦幄温。未曾辭漢苑，哀怨與誰論。
天下已歸周，一竿果何釣。挾車向君門，莫待飛熊兆。
宫商初不觧，敢謂無知音。欲得林中趣，泠泠絃上心。
獨往意甚佳，興闌良可惜。胡不造衡門，寒爐一相即。
青城老洞翁，名籍丹臺上。日日誦黄庭，感得祥雲降。
寄書漢陽艑，郎停在何處。最恨鯉魚風，吹郎過江去。
客子厭京塵，長街風瞇目。安得卧南陽，清潭漬寒菊。
落花雙樹積，芳草一庭春。玩之堪興異，何必見幽人。
鳳飛樓伎絕，鸞死鏡臺空。獨憐脂粉氣，猶著舞衣中。
滔滔大江水，天地相終始。經閱幾世人，復歎誰家子。
香來著吾懷，先想纖纖手。果遇贈香人，經年何恨久。
渐觉铅华尽，谁怜憔悴新。与余同下泪，只有镜中人。
仗順繼皇業，幷吞勢由己。天命屈雄圖，誰歌大風起。
故國三千里，深宮二十年。一聲河滿子，雙淚落君前。
庭树秋风高，槭槭起寒响。落叶恋旧枝，低回复欲上。
夜風吹醉舞，庭戶對酣歌。愁逐前年少，歡迎今歲多。
家居洛陽下，舉目見嵩山。刻作茱萸節，情生造化間。
獄中生白髮，嶺外罷紅顏。古來相送處，凡得幾人還。
董氏嬌嬈性，多爲窈窕名。人隨秋月落，韻入擣衣聲。
去歲無田種，今春乏酒材。從他花鳥笑，佯醉臥樓臺。
飞阁人间远，登临畅客心。不知山远近，祇见白云深。
綠蘚深迎步，紅霞爛滿衣。洞天應不遠，鸞鶴向人飛。
維舟登野岸，因訪故人居。亂後知何處，荆榛匝弊廬。
解貂換美酒，半與美人醉。留半伴山翁，夜深談世事。
蘇武天山上，田橫海島邊。萬重關塞斷，何日是歸年。
初謂鵲山近，寧知湖水遙。此行殊訪戴，自可緩歸橈。
今日竹林宴，我家賢侍郎。三杯容小阮，醉後發清狂。
不向東山久，薔薇幾度花。白雲還自散，明月落誰家。
長干吳兒女，眉目豔新月。屐上足如霜，不着鴉頭襪。
西溪清浅流，洄洄杂菱荇。白鸟忽飞来，萍开见山影。
芳草正萋萋，垂杨丝不齐。青山如送客，直过雁门西。
青史高遺迹，黃壚掩舊封。寧知陌上獸，何羨水中龍。
湘水平淼淼，魚意活潑潑。綠楊蓋江頭，春晚陰正闊。
盈缺青冥外，東風萬古吹。何人種丹桂，不長出輪枝。
暑雨润吟笺，熏风清緑绮。新蝉欺客愁，庭槐吟不止。
荷落一池风，菊开三径雨。无穷离别怀，况听寒虫语。
翠壁泻寒泉，苍林栖薄雾。日暮白云深，忘却闽关路。
枫叶飘残红，松林生寒碧。役役世上人，奔走不遑息。
深林蔽夕阳，寒泉泻苍壁。双亲久别离，瞻云情罔极。
峰髙觉涧深，山转疑路絶。村逺投宿迟，松梢挂新月。
地暖树未凋，腊残梅欲放。无端景物竒，妆点诗懐壮。
孤鹤唳苍松，哀猿啸寒月。游子久未归，对景乡心切。
鸟道碧苔封，断桥芳草没。峰危似虎蹲，树古如龙屈。
古寺倚云岑，幽亭阚乌道。肩舆行处髙，西风落人帽。
衰草遶山深，暗泉縁涧响。岧嶤岭路髙，白云随足长。
花发不知名，水落石潭响。山川争秀丽，吟余足清赏。
树拥碧山深，水急寒滩浅。佳景难收拾，新诗谩裁剪。
野烧明荒山，寒林覆深涧。风景役吟魂，忘却浮生叹。
白石积苍苔，青林杂红树。翘首望乡山，云深知何处。
风飘野菊香，霜压山枫败。客思谁能寛，赖有同袍在。
溪转板桥斜，峰回鸟道曲。山泉最可人，清音潄寒玉。
断霞横苍山，淡烟迷逺树。草傍幽泉生，氷凝如玉筯。
花开不为春，路湿非关雨。空谷一声传，山川学人语。
一畫起于乾，先天至後天。靈巖天一線，想在伏羲前。
萬般諸字文，即與藏經同。安在不浄處，墮作厠中蟲。
用髮織郎衣，縱橫繫胸腹。縛不得人心，千絲那能足。
秋光濯鬚眉，春翠浮杯酒。況復揮麈談，玉柄如人手。
曾眠寶帶橋，醉弄太湖月。今日坐長虹，清寒徹毛髮。
十畝平田上，煙橫淺綠寒。落花隨雨換，雛蝶試風難。
選得金釵客，屏風引碧闌。翺翔三十六，曲曲映雙彎。
騰鞭金埒抹，注矢綠埃涓。亭上歌聲遠，飛還鳴角絃。
香廚臨竹港，易損牡丹芽。卻渡蘭橈過，檀槽滴落花。
春氣生階草，輕寒破臘梅。捲簾娛瑞雪，公子正多才。
歌伎懸燈引，材官導馬歸。更移花下席，取次換寒衣。
棋枰圍屐齒，酒態弄貂裘。記取荊州客，人人萬戶侯。
客去山花落，客來山鳥飛。簾內香如線，山僧雲補衣。
野艇居非水，離鈎釣新月。圓時作雪看，雪際雲波汩。
石級上山堂，梧桐蔭曲廊。朱闌圍碧牖，曲曲塔燈光。
白馬看如練，蘇臺故是臺。西施當日醉，飛向掌中來。
誰翦銀河水，飛花出漢霾。月明人競往，踏破水晶街。
綺羅香十里，歌管占千人。別有松窗寂，山眉放小春。
可憐同巢燕，孤飛向春殿。不若銜花歸，尋巢得相見。
我有殊方劍，尋常把贈人。丈夫空手立，猶自足謀身。
江南二三月，花柳映山青。送君江北去，草綠到長亭。
歲暮嗟爲客，那堪復被圍。一心惟許國，視死已如歸。
飲馬長城窟，城下多腥血。戰渴口沫乾，人銜一片雪。
本自緣殊色，蒙恩入上陽。君王不相見，綠髮已侵霜。
除夜春牛吼，開正虜騎多。有謀思却敵，休問命如何。
坐上紫谿翁，囊懸古銅鏡。醉後向人談，松枝作麈柄。
英州夢米老，玉山逢大癡。堂成當信宿，爲寫澹煙時。
迢遞投前店，颼飀守破窗。一燈明復暗，顧影不成雙。
我非東方兒，不是牛耕土。欲識我蹤跡，一氣萬物母。
怒目視中原，嗥聲震山谷。風雲筆底生，譽虎致三祝。
昨夜雙鉤敗，今朝百草輸。關西狂小吏，惟喝遶牀盧。
花房與蜜脾，蜂雄蛺蝶雌。同時不同類，那復更相思。
一帶不結心，兩股方安髻。慙愧白茅人，月沒教星替。
達人澄此心，肯爲萬法起。眼看聲色塵，不直一杯水。
何年流水恨，昨夜小橋春。縱有相逢地，都無可寄人。
山斷開元蝎，龕留大業僧。七年馳便路，三躡石梯層。
萬木秋聲急，千山霜氣哀。客心正搖落，況近宋王台。
山葉滿荒徑，溪雲生翠微。采樵人已去，終日敞荊扉。
楼阁晓云轻，苍烟入望平。草肥晴牧马，画角满江城。
明月光常滿，使君罇屢開。何須待月上，日暮便登臺。
客愁看柳色，日日逐春深。蕩漾春風起，誰知歷亂心。
借問蓬萊水，誰逢清淺年。傷心雲夢澤，歲歲作桑田。
團團明月面，冉冉柳枝腰。未入鴛鴦被，心長似火燒。
學盡百禽語，終無自己聲。深山喬木底，緘口過平生。
破屋居人少，柴門春草長。兒童不識字，耕稼鄭公莊。
河冰一夜合，虜騎入靈州。歲歲徴兵去，難防塞草秋。
河流便當城，峻嶺借為屏。疑在金山寺，憑欄看北泠。
急雨收殘暑，西風吹暮蟬。烟浮水空闊，露洗月華圓。
瘦竹寒猶翠，幽花晚更榮。秋心不可寫，約略寫秋聲。
玉露已凋傷，千林木葉黃。一枝安弱羽，猶得伴寒香。
久雨初收霽，開窗動我情。野花含宿淚，山鵲弄新聲。
宿雨淹無霽，落花翠點苔。東君今日去，借問幾時回。
孤竹清風迥，尼壇化雨淋。羣英公樂育，何必羨華簪。
節遇端陽日，蒲觴滿自斟。興懷多感舊，弔古漫成吟。
無酒不成別，無詩別不成。別君詩一首，馬上酒三行。
蘭芎圍絕嶂，圖畫望中懸。幾度令人慕，登臨學葛仙。
一葉井梧飄，雙星忽相值。却憐參與商，晤會當何夕。
山河繞故封，常照舊時月。獨有會稽陵，蕭然成狐窟。
遲日江山麗，春風花草香。泥融飛燕子，沙暖睡鴛鴦。
日出籬東水，雲生舍北泥。竹高鳴翡翠，沙僻舞鵾雞。
人煙生處僻，虎跡過新蹄。野鶻翻窺草，村船逆上溪。
聞道巴山裏，春船正好行一作還。都將百年興，一望九江城一作山。
景物撩人，興思百念攢。亨屯原有定，呼酒拚紅顔。
明月何時掇，秋風幾日還。若教人不熱，敢怨我長閑。
雁度金河水，风生玉塞秋。误人成白首，还说未封侯。
人無本則憂，物以地爲貴。如何山芋輩，天下稱宋衛。
前人厭膏粱，志欲服賤事。若論區别功，為圃亦不易。
漢苑殘花別，吳江盛夏來。唯看萬樹合，不見一枝開。
楚客對吳山，歸心常自苦。守土切須防，半夜俱飛去。
為治固有術，公卧有人立。直須緊閉闗，勿使龎公入。
初投旱海戈，忽整瀟湘枻。彭蠡鏡中行，洞庭天外倚。
鴈盡書難寄，愁多夢不成。願隨孤月影，流照伏波營。
橋上置杯盤，可容十客坐。遊人撐小艇，却從橋下過。
扇子解招風，本要熱時用。秋來掛壁間，却被風吹動。
橘井蘇仙宅，茶經陸羽泉。萬峰團雉堞，二水匯城。
自古黃金貴，猶沽駿與才。近來簪珥重，無可上高臺。
桐露珪初落，蘭風佩欲衰。不知能賦客，何似枉刀兒。
聞道陽都女，連娟耳細長。自非黃犢客，不得到雲房。
十萬全師出，遙知正憶君。一心如瑞麥，長作兩岐分。
大樹被斬伐，生機並不絕。春來怒抽條，氣象何蓬勃。
誰言爭戰地，春色渺難尋。小草生沙袋，慈祥天地心。
耕牛雖異類，好逸與人同。願得星期日，閑眠楊柳風。
應怯春寒悄，重重疊疊衣。本來飛燕瘦，翻作玉環肥。
閑看蝸牛走，親為築坦途。此君家累重，莫教步崎嶇。
日長耕作罷，閒步晚風前。牛背安眠好，春郊草味鮮。
江上翁開門，開門向衰草。只知愁子孫，不覺生涯老。
良苗未成實，綠色相交加。南風噓拂之，奔走如驚蛇。
照水冰如鑑，掃雪玉爲塵。何須問今古，便是上皇人。
到處皆詩境，隨時有物華。應酬都不暇，一嶺是梅花。
春在膽瓶閒，朝看復暮看。小屏遮護著，不怕玉肌寒。
山色一楼雨，江声兩岸秋。旧游多少梦，都付秣陵舟。
我家雁门下，与雁俱南来。今日衡阳路，雁回人未回。
照影寒溪水，溪中水也香。佳人臨寶鑑，自作壽陽妝。
向來上陽人，盡屬沙叱利。長門不用守，蜥蜴草間戲。
晨起出門去，江聲自悲咽。滿目無行人，前山霧如雪。
山颓半壁紫，佛剩满头青。犹似嘉陵道，千崖耸画屏。
秦樓花發時，秦女笑相隨。及到秋風日，飛來欲問誰。
已解囹圄困，翻生離別傷。遙憑南去雁，不死慰高堂老母時在揚州。
澹澹一痕月，疎疎數箇花。春風也公道，先到野人家。
策杖南澗邊，菖蒲如綠髪。石亂水流分，山空鳥聲歇。
自君之出矣，形單影復癡。望彼雙飛雁，增我長相思。
自君之出矣，風雨正淒淒。驚魂無人定，輾轉盼晨雞。
青林擁蕭寺，况乃在山陰。出見桃花發，方知春已深。
牽舟已出峡，何旦復當還。蒲溪應漸近，已見宋平山。
牽舟四日程，屈曲縈山轉。行行問居人，始知猶近縣。
南嶺與北岑，千峰萬峰起。木末置危亭，衆山窮表裏。
開門月如水，落葉驚秋雨。微云澹不飛，湖波互相語。
發源由太古，東逝幾朝昏。欲識無窮意，當看石上痕。
回環擁岡巒，澶漫分林塢。縱目以怡情，信美疑吾土。
長林上晚煙，明月曜深夜。重閉豈吾心，自回俗士駕。
夜光沉千嶺，寒星動一川。汀沙霜似雪，寂寂繫江船。
春曉山路永，行行歌采薇。歌長非有意，惟以療朝饑。
年年到此日，瀝酒拜街中。萬戶千門看，無人不送窮。
北眺逼山樊，南瞻近津滸。登兹一消憂，信美仍吾土。
避地依荒谷，衡茅苟自安。門前山四塞，不用買峰巒。
虚室摊书坐，坐长日影斜。静中人未觉，一瓣落瓶花。
手種籬邊菊，秋来亦自開。驚蝶翩翩舞，雄蜂去復来。
山月娟娟静，山煙漠漠輕。茅簷無一事，獨聽夜江聲。
长物空箱笼，青霜一剑寒。付郎勤报国，千里斩楼兰。
松林卧一峰，檐隙窥千嶂。榻冷下方云，寒潮月初上。
玉幢亘碧虛，此乃真人居。裴回仍未進，邪省猶難除。
去歲雖無戰，今年未得歸。皇恩何以報，春日得春衣。
雷火烧青林，海风吹欲暮。谿云不得来，雨声隔烟树。
何来一片月，清光净如水。荡入空翠中，松风吹不起。
晓月淡长空，新岚浮远树。数峰青不齐，乱插云深处。
江浦程千里，離尊淚數行。無論吳與楚，俱是客他鄉。
寒水停園沼，秋池滿敗荷。杜門窮典籍，所得事今多。
犖確南山路，叢筠冒水生。寒梅銷落盡，猶有數花明。
彩雲入帝鄉，白鶴又回翔。久留深不可，蓬島路遐長。
翅掩飛鶯舞，啼惱婕妤悲。料取金閨意，因君問所思。
上月今朝減，流傳耗磨辰。還將不事事，同醉俗中人。
前山收苦霧，宿鳥有新聲。萬里南天客，三冬此日晴。
楚王久泯滅，楚山月長來。月曾照楚王，楚王安在哉
南山鳳鳥地，何時更來儀鳳去獨留山，山光樓得之。
黃彭骨已蛻，何年遺兩山我壽年齡外，後地與先天。
樓上望桑梓，依然見舊居。廣居君認得，何處是吾廬
親在松楸下，松楸暮靄中。望親存著外，松靄化為空。
佳節閭閻共，清光月十分。共憐盤裏芋，誰是賞秋人。
殘雲忽捲開，長空極高潔。偶坐歸雲樓，何處無明月。
心源無一物，何物更能渾。活活天泉在，憑君莫撓源。
四賢堂外月，顔色滿空梁。千古賢宣慰，中心一瓣香。
誰家重生子，血化劍芒腥。因讀征邊録，千秋憾武成。
且莫渡河去，風吹水倒流。隔沙人不喚，空老濟川舟。
釣璜不釣月，釣月不釣璜。夜來得月處，釣絲俱已忘。
耕隴恐破雲，雲破成離披。縱然耕破罷，猶得補山衣。
竹林圍翠響，虛室和琴聲。絲已不如竹，風戛自然鳴。
何處柳壇好，柳壇風景多。弈聲動前浦，驚鷗飛渡河。
古刹雲長封，絕頂出雲外。君欲看白雲，更上九層刹。
書窗映雪時，書聲已聞世。留眼看光風，窗前雪初霽。
新日暄幽塢，斷崖過亂霞。霞消有煙火，樹裏有人家。
溪叟坐暄背，溪童出采芳。輕風舞鶯燕，平野鳴牛羊。
驛附十家村，雖貧尚可存。隔林聞吏語，貸廩落人門。
不分殊幽顯，那堪異古今。陰陽徒自隔，聚散兩難心。
南極行盡頭，南望尚泱漭。不遊八極外，焉識天地廣。
風軟旌旗定，山空玉節明。如聞重譯語，聖德比周成。
何處北峨驛，門前江可憐。若教居孔老，川上意依然。
千軍金鼓震，十里羽儀趨。是我曾無事，春風鳥調雛。
在山月色好，出山月色微。山月今多少，還載滿船歸。
宇宙同胞裏，身居太一家。清平有麟鳳，狡獪起猱蛇。
譊譊誇毗子，東家復西家。尋常家計事，豈足向人誇。
天道玄同是，群分自作家。春詩拈未出，春信已開花。
桃花映溪水，溪水亦何情。精舍有高人，端默觀化生。
柳眼青迎客，禽心樂傍人。鶴須爲起舞，童侍亦相親。
主辦逡巡酒，天開頃刻花。雪光瑤海月，燈映赤城霞。
酒令軍經畧，詩旗愚樹降。門前風雪大，更爲盡餘缸。
年年陽氣復，是爾北歸期。王孫春草綠，爾歸歸不歸。
亭子悠然好，況當崇德前。悠然真境得，何必見南山。
寶瓶應北斗，北斗不酌酒。若酌入瓶中，可以獻萬壽。
河泗爭流處，水流心不流。自流他自止，吾與止流休。
主龍何處是，煙火兩三椽。靜臥知龍德，他時或躍淵。
源泉官谷裏，泉亦未忘官。澤物司雲雨，西風卷卻乾。
天井無人汲，汲之愁太勤。忘助中間看，天人此處分。
潭中何所有，白石映黃芝。坐來潭底影，照見本來誰。
一株金染密，數畝碧鮮疎。避暑臨溪坐，何妨直釣魚。
不道沙堤盡，猶欺石棧頑。寄言飛白雪，休去打青山。
暝色滄州迥，秋聲玉峽長。只因江上月，不覺過潯陽。
奇松孕明月，寒籟和幽吟。迢遞空青里，悠悠天地心。
林表生寒白，湛然天地清。幽人自來去，只在月中行。
人世將天上，由來不可期。誰知一迴顧，更作兩相思。
傾酒向漣漪，乘流東去時。寸心同尺璧，投此報馮夷。
浦煙含夜色，冷日轉秋旻。自有沈碑在，清光不照人。
罨藹前林暗，遥知暮氣生。漸向山門近，應聞鐘已鳴。
冷风吹幕影，碎雨响蕉声。伏枕才成寐，犹来梦里惊。
平阳郭居士，来筑听涛亭。他日西山上，长松万叠青。
相持薄羅扇，綠樹聽鳴蜩。君筵呈妙舞，香汗濕鮫綃。
城池不高深，無財又無兵。惟有死報國，來生作弟兄。
自處長信宮，每向孤燈泣。閨門鎮不開，夢從何處入。
石径绕寒山，秋风在溪水。前村几处烟，没入朝云里。
妾有羅衣裳，秦王在時作。爲舞春風多，秋來不堪著。
蕙草嬌紅萼，時光舞碧雞。城中美年少，相見白銅鞮。
雖得蘇方木，猶貪玳瑁皮。懷胎十箇月，生下崑崙兒。
寒食月明雨，落花香滿泥。佳人持錦字，無雁寄遼西。
君家何處住，妾住在橫塘。停船暫借問，或恐是同鄉。
庭花已結子，巖花猶弄色。誰令生處遠，用盡春風力。
地入临安界，山藏遏逆村。夷门解迎客，牵马到柴门。
方语须三译，人情在一謌。闗山离别苦，此夜曲中多。
边塞风尘息，山林日月闲。禾泥田舍老，曾戍部初闗。
骑象豪酋出，牵牛老父来。马头风雨过，一洗瘴烟开。
山影东西合，川声日夜流。片云还作雨，九月未成秋。
蕉叶碧逾净，榴花红更明。知秋惟蟋蟀，唧唧草间鸣。
冰壶银作顶，餐具竹为盘。父老知蛮语，儿童覩汉官。
竹壶倾白酒，草阁坐青山。自笑居夷久，逢人语亦蛮。
跣行无履袜，科首匪冠巾。絶域亲朋逺，何由见故人。
金盌冰蔗浆，银盘烂蕉黄。食物岂不美，不如归故乡。
金杯阿刺吉，银筒速鲁麻。江楼日日醉，忘却在天涯。
小树香橼子，疎篱匾豆花。人情悲异土，物色似吾家。
土俗诸蛮异，人心一理同。古今鸡犬月，南北马牛风。
孰知中国外，民俗乃驺虞。舞意存千羽，歌情在袴襦。
谁似夷民乐，讙呼醉即狂。妇人无妬忌，儿女各成行。
辛苦夷人妇，鱼篮各在腰。纺丝还夜夜，舂米亦朝朝。
卉裳纒胫窄，藤笠葢头圆。日日清江浴，生儿不记年。
文锦腰间带，黄金顶上丝。浣纱如越女，解水似吴儿。
络臂银丝钏，纒头白帨巾。纷纷趁街子，卖酒坐藤轮。
山水东南好，持竿我亦曾。只今江海上，何地着严陵。
乌蛮天万里，客鬓不禁秋。自在髙枝鸟，胡为也白头。
啼血口流丹，月明花影寒。不堪愁里听，只好画中看。
不归江上宅，烟栁暗春郊。多媿双飞燕，年年觅旧巢。
洛水春冰開，洛城春水綠。朝看大道上，落花亂馬足。
殘菊不辭晚，猶開三兩花。東籬多處士，知否憶陶家。
泉自雲根下，松從石上生。高吟山不答，驚我意崢嶸。
晚笛穿雲起，田家樂事多。可知牛背穩，無處著風波。
歸尋牛矢路，黃葉滿山村。野徑無人到，斜陽自閉門。
鐵石其心腸，冰雪其襟胸。晨陪玉輦遊，夕墮瘴海東。
駿馬繡障泥，紅塵撲四蹄。歸時何太晚，日照杏花西。
願結交加夢，因傾瀲灩尊。醒來情緒惡，簾外正黃昏。
青青水中蒲，下有一雙魚。君今上隴去，我在與誰居。
悠悠望深松，置馬長路側。豈爲服誓言，良以尊舊德。
縣廢不知年，無人問遺址。石堠猶路傍，故物應唯此。
天下崎岖路，无如越巂西。重山复重壑，但有杜鹃啼。
山空樵唱稀，林昏歸鳥没。新月含煙霏，遥依亂峰出。
壺中冰始結，盤上露初圓。何意瑤池雪，欲奪鶴毛鮮。
雲髻鳳文細，對君歌少年。萬金酬一顧，可惜十千錢。
不是廚中丳，爭知裏心。井邊銀釧落，展轉恨還深。
夜半山雨来，夢覺還復息。寥寥簷溜空，時聞斷續滴。
莫謂湖山景，尋常總一般。欲窮清勝處，須向雪中看。
林外子规啼，数声窗欲曙。怜妾最伤春，语语催春去。
积雪晦原陆，竹村人掩扉。南邻暮招鹤，不使入云飞。
雪霁曙光寒，渔蓑漾初日。隔浦一帆斜，前村钓船出。
聞道邊城苦，今來到始知。羞將門下曲，唱與隴頭兒。
哀泉流琤瑽，风林动萧瑟。幽径悄无人，半峰带残日。
林梢月色昏，田父歸相語。螢火入茅茨，明朝盈尺雨。
千里東歸客，無心憶舊遊。挂帆遊水，高枕到青州。
霧豁空江平，林疏遠山出。龍溪夜来雨，爽氣侵衣濕。
下瞰十仞餘，遥瞻幾千里。遊客日暮時，鄉心萬端起。
雲峰幾萬疊，何處見家山。此日無窮意，悠然獨倚欄。
昔讀此離騷，今朝渡湘水。荒草滿秋原，何處尋芳芷。
渡水采桑歸，蠶老催上機。札札得盈尺，輕素何人衣。
垂陰覆綠波，檀欒影空注。傍有微徑通，穿雲向何處。
林端鸦阵横，烟外樵歌起。疲驴缓缓行，斜阳在溪水。
微月照秋千，閒庭夜似年。西風催露蛬，啼破嫩涼天。
莫折紅芳樹，但知盡意看。狂風幸無意，那忍折教殘。
簪組非無累，園林未是歸。世喧長不到，何必故山薇。
勁節生宮苑，虛心奉豫遊。自然名價重，不羨渭川侯。
邑事多商榷，惟詩未暇論。母慈催扇枕，父老欲攀轅。
自嫁單于國，長銜漢掖悲。容顏日憔悴，有甚畫圖時。
陌頭楊柳枝，已被春風吹。妾心正斷絕，君懷那得知。
邀歡空佇立，望美頻迴顧。何時復採菱，江中密相遇。
南山有佳人，迥立未可親。而況得道者，其間梅子真。
鸞鶴紛來下，天風駕月明。語言難道斷，不墮世間聲。
縈紆九鎖山，稜層幾疊水。誰令翻其源，銀濤迸石髓。
曉霧濛鴻合，山藏岸絶痕。浩波吞日去，金晃玉乾坤。
何處起香雲，清談我與君。雨来臨水坐，魚躍隔窻聞。
怕見人言老，梳頭夜二更。誰知燈燭夜，漏逗愈分眀。
桂隐芙蓉盛，柴門日日開。若無詩與酒，不請看花來。
欲携桃葉去，打槳入横塘。只恐迷津渡，春深風雨狂。
博學非能事，詳言道轉乖。只因省氣力，處處是吾齋。
绝代繁华地，深秋细雨天。宫门余片瓦，不忍忆当年。
剣氣銷沉處，梨雲爛漫晴。如何城下水，猶作老龍鳴。
此道亦何用，時艱性命輕。黄塵逐車騎，孰問李延平。
愧此尘中人，来访山中客。相见了无言，笑指春山色。
盛世適親逢，樓臺得地雄。無形兼有象，俱在太和中。
李棗栗銀杏，橙梨柿木瓜。楊梅與金橘，不讓滿園花。
野藥隨宜種，芎苗嚼最香。屐痕休厭數，榿樹逐溪長。
髣髴是荼，金沙著白衣。香於佛見笑，大似野薔薇。
傑閣臨無地，僊家小洞天。循簷自來往，非霧亦非煙。
冰泉浸綠玉，霜刃破黄金。凉冷消晚暑，清甘洗渴心。
曲曲通航小，蘭橈手自移。映叢憐白鷺，特地過灣遲。
彈鋏憐逋客，論交許腐儒。殷勤搜海錯，分減到山厨。
今雨情偏重，春風德不孤。倘容兼隴蜀，猶待蔡君謨。
江漢舊名侯，飄蕭髪未秋。時榮那似此，天地入詩逰。
芳意傳梅信，東風到柳邊。王春在除夜，明日是新年。
一德坤元厚，三朝母道尊。含飴供樂事，戲綵見重孫。
五日天中候，南風物阜時。三邊寬大詔，億載太平期。
清禁傳呼近，紅雲擁紫皇。菖花浮九醖，請祝壽無疆。
花栁燄通津，幽居日日春。門前往来者，同是華封人。
聖主精禋格，明廷對月深。元良贊宸極，盛德享天心。
幽居抱孤明，懷古思舊京。渴望寶連山，老桂不勝清。
兩字雖差逺，花繁好作名。假饒千萬偈，難狀爾多情。
不见黄莺啼，但愿莺啼早。莫使梦辽西，省得侬烦恼。
夢裏誰曾見，香篝紫繡蒙。枝間兩飛蝶，我共漆園翁。
虎向深淵繞，龍歸猛火蟠。崑崙飛日月，奚但鼎中安。
易說刊成未，心傳自法雲。寄聲揚舶使，一力主斯文。
蠟梅直何如，但聞鄭家說。淡日明晨霜，凉酥點春雪。
嶺盡還臨水，溪窮又有山。人遊明鏡裏，鳥語白雲間。
窈窕東注壑，舒徐南入江。寄聲滄海若，高潔此難雙。
化成真化出，絕險起朱欄。直下臨無處，江城一掬看。
倒景虞淵日，餘威澤國霞。宵行逐明月，水宿傍人家。
墙外落花红，流莺啼树中。客心原断绝，不敢怨春风。
何處堪銷夏，龍舟過洞庭。誰歌采蓮曲，江上越山青。
金井落梧桐，茱萸繞殿紅。君王愛秋色，多在館娃宫。
宫闕夜如何，風飄宛轉歌。更闌銀燭滅，落月在江波。
有鳥名脊令，在原飛且鳴。人皆有兄弟，惟爾獨多情。
玉雪本清真，無端染客塵。祇應溪上月，照我意生身。
鶃鶃何爲至，於陵轉饋予。出哇吾不敢，笑付老庖厨。
水落山寒处，盈盈记踏春。朱阑今已朽，何况倚阑人。
節序催人老，干戈動旅愁。一年容易過，此夕又中秋。
親友皆星散，幾人魚雁通。一時傷別意，都在月明中。
一種黄州月，曹蘇善惡幾。吾磯連月釣，此月是邪非。
我闥無纖埃，風日自清好。面面有芙蓉，何如交翠草。
彩羽争鸾凤，雕笼饫稻粱。见珍翻见困，语语怨文章。
樹暗常疑夜，山多易得雲。撞鐘最深處，嶺外不曾聞。
七里香風遠，山礬滿路開。野生人所賤，移動却難栽。
刺齒搜新句，濡毫寫短牋。讀來疎脫少，懽喜不成眠。
人與春俱老，花因雨易殘。天涯雲萬里，腸斷倚欄干。
二月垂楊岸，行春詩酒徒。蒼頭前引道，拄杖掛葫蘆。
坐久香銷篆，更長燭屢花。一輪觀浴兔，兩部聽鳴蛙。
朱顔留不住，白髮自應生。摘了依然有，徒勞打鑷聲。
飛蝶捎風絮，鳴禽戀午簷。不知春去未，但覺綠陰添。
澆花惟要早，芟草不知名。新竹生來巧，南牆補數莖。
老子携筇杖，小童挑酒壺。徧尋泉石勝，引路倩樵夫。
壯歲髭如漆，年來暮景侵。便令如雪白，撚斷不妨吟。
爲愛清秋月，徘徊步水濱。夜歸驚犬吠，錯認是生人。
幾度燈花落，苦吟難便成。寒窗明月滿，樓上打三更。
一霎荷塘雨，明珠翠蓋擎。柄危難得穩，稍側便須傾。
秋到情懷惡，美人天一方。夜深窗轉月，夢斷角吹霜。
瀑近書皆潤，林深簟更涼。山中無一事，夏日覺尤長。
秋巘翠千疊，晴溪玉一灣。漁舟三兩箇，來往釣其間。
地卑梅雨濕，氣壓篆煙低。熟是披襟處，高樓百尺梯。
四野春工遍，柔風動賞心。踏青喧柳陌，舉白醉花陰。
水深荷較晚，地僻草偏多。佇立風前聽，樵夫隔隴歌。
談禪皆是病，參請不須忙。且看諸尊宿，相傳甚藥方。
華亭有珍禽，毛豐而骨細。他日上隋渠，爲我致清唳。
萬頃平湖水，晴光射早霞。紅裙鬥畫楫，相結採荷花。
茂林斑若錦，秀巘矗如屏。底處供登覽，闌干在杳冥。
見說西溪裏，群花艷正繁。不知紅影下，誰共醉芳樽。
頭梳三角髻，餘髪散垂腰。時伴秦樓女，月明吹紫簫。
何事當清世，歸來詠考槃。近聞新住處，不似在長安。
木落见茅茨，爨烟寒未起。人语一溪冰，荷担立沙嘴。
百種閑花草，皆非藥籠材。如何桃與李，曾不預栽培。
觀魚最是樂，莫作羨魚心。退而能結網，所得過千金。
萬事醉如泥，昔賢有名言。閉門五十載，真須石爲罇。
稍叢暮氣升，還為露珠滴。暗響出林隈，鏘鏘小金石。
鼻祖尋河源，織女喜停機。我不願上天，湖中亦忘歸。
子美千间厦，香山万里裘。迥殊魏晋士，熟醉但身谋。
小雨松径寒，人归夜深火。宿鸟栖未安，惊飞落山果。
秋殿闭空香，天风吹高岭。身立松景寒，目荡湖光冷。
胸中詩本慳，天教專一壑。萬景休坌来，老夫重然諾。
朔雪舞回风，华凝香阁晚。绣幕尚生寒，人在龙沙远。
谁道谪仙狂，豪情托举觞。目无高力士，心识郭汾阳。
人間睡正濃，月到修髯底。三伏凛如秋，蒙頭思衲被。
自携折脚鐺，煮芽仍帶葉。客至請渠嘗，俗塵消曠刼。
虽是钓鱼人，不入渔人夥。时与牧牛儿，溪头争石坐。
碧幹濯清涟，亭亭净炎暑。微雨晚来过，香风满汀渚。
琪樹已無塵，山幽地更靈。羽流來往熟，仙飯設青精。
止泓清而明，如彼秋月滿。以此觀我心，澄源斯近本。
不見蟄根時，唯喜蒼隂覆。借汝葉間聲，當我風信句。
深林风雨多，空谷行人少。独坐欲黄昏，枝间啼野鸟。
飛來何處峰，木杪夜千尺。愁猿喚不譍，月色同一白。
人家青樹合，僧寺白雲封。誰共詩翁坐，夕陽聽晚鐘。
我愛山中住，山中秋復春。白雲長罨戸，來往斷無人。
窅窅一帶山，沈沈萬林樹。著我静者心，獨得看雲趣。
海上青琅玕，曾持天上看。蕭條風雨夜，誰拾鳳毛寒。
入夜聲不絕，朝來還迹滅。身絮巧粘膚，觜針微點鐵。
千里同為客，驚心節序催。遥思故園菊，今日為誰開。
白首難會面，今日况重陽。第恨長稱壽，年年在異鄉。
勸酒重持杯，杯深喜不辭。願將今日意，同保百年期。
黄花開未了，緑酒驤来新。頭白能歡聚，吾鄉有幾人。
雲樹微茫裏，江流浩蕩間。舵樓烟雨重，不見九華山。
道盞原非盞，言羅不是羅。只因山突起，個個盡如螺。
日迟寒雾上，林间横匹素。雅影忽飞翻，散作村烟去。
草窩雙樹下，借與定僧居。會得虛空境，坐卧總從渠。
澄練正縈檻，高屏近擁門。偏宜雲慘澹，更好月黄昏。
萊公英特姿，譚笑安社稷。流離死窮荒，志士氣益塞。
二蘇翰墨仙，謫墜百蠻裏。弟兄對床眠，此意孤一世。
小院三株樹，殘階一簇花。隔牆聞笑語，尋丈即天涯。
露蟬聲漸細，容易又秋風。曲巷深深院，牆頭棗實紅。
有夢思穿壁，無緣聽蓋棺。南華尋坐忘，未廢日三餐。
清宵難獨寐，誰把曲來謳。曲裏聲聲思，離人輾轉愁。
悵望登臨日，大行山頂頭。親幃何處是，一片白雲浮。
摇摇如扇葉，風顫午窗陰。素不生枝節，人皆見赤心。
七樹懷鄭薰，千尺羨晉嶠。弘景招不來，俯仰但長嘯。
白首爲郎舍，清朝剖使符。一麾榮父子，千里接江湖。
點檢春風事，瓶花最可憐。本根不知處，猶自向人妍。
灘險魚能躍，峰危鳥不驚。平生專所學，海外已蜚聲。
客路缘花病，愁人雨正多。相思一夜梦，明月半床过。
隨意綠庭草，壁間書畫新。只因雲出岫，不見讀書人。
萬歲名虛得，興亡已屢移。樓頭秋夜月，當只似當時。
北顧橫江盡，東南第一州。六朝都在望，回首倦登樓。
當年花草徑，滿目舊林亭。無復東山妓，空門苔蘚青。
久歷金門貴，未酬黄屋知。如聞天祿客，抱恨作銘時。
囊香著郎衣，經綃著郎手。此意不及綃，共郎永長久。
洪州沈鸟盆，塑佛拾三尊。一朝饭冻死，衣不庇其臀。
老女久不嫁，妍媸在媒口。自道洛阳花，人笑白门柳。
商山四老人，避世還出世。桃源獨終隠，坐看日月逝。
汀夕雨沈原，孤津枻轻舸。隔雾见村遥，林飞一星火。
枯田生黃埃，風熱若炮烙。耕牛逃水中，一鷺棲其角。
出與牛同田，入與鳥爭樹。不識有春秋，但知朝複暮。
一種妖姬色，花開亦可憐。無人懲禍水，猶毒我山川。
石乳霑餘潤，雲根石髓流。玉甌浮動處，神入洞天游。
寰宇壽書聖，如公信絕倫。詎知工吐屬，詩句響千春。
短簿祠前路，遗民寄旅魂。谁怜晞发叟，未葬白云村。
暮烟迷海戍，遠水接淮天。拍塞凭欄恨，神京在北邊。
山回霧氣濕，生意鞠砰隠。石道苔蘚春，松花鬰金粉。
煙水凝眸遠，蘼蕪且着花。章臺扳折後，依舊屬韓家。
蒼壁空靑破，淸江拂翠開。越王虛勝槩，畱待佛東來。
辛苦湞江水，晨潮接暮潮。飛來金碧影，劫火不曾燒。
故山元有主，新宠詎難忘。猶恐孫郞妒，相邀弄夕陽。
蠧死墨魂失，飢遠視仍。纸牕鑽不透，大扺是癡蠅。
南岳經聲苦，東林睂宇嚬。似他添强笑，猶恐隔鄰嗔。
熒澤宏演肝，伊川辛有淚。未知家則堂，云何宣此義。
殘雪畱雙髩，餘寒抱死灰。君還愁歲暮，不畏老夫猜。
弱柳垂新潤，春風欵欵中。濲波飄一晌，綠影過池東。
轉轉春條緩，鱗鱗野水肥。踈雲飄雨白，繚繞鷺絲飛。
飛鳥搖嶺色，漸與峯頂齊。凝眸絶磵影，巳轉碧潭西。
苔冷千年綠，春寒一片雲。囘襟避疎雨，人語不相聞。
舊夢巳不續，無如新夢驚。溪雲霑竹尾，滴瀝過三更。
西峯亙銅梁，北嶺矗荆紫。百里見陰鐙，遙知光發此。
落葉絕行踪，隨意披疎篠。龍氣動喬木，空潭無猿鳥。
棕笠濺飛珠，囘頭不知處。徙倚望前山，斜陽轉高樹。
陰光浮石壁，長如春水生。僧歸夕磬後，囘首見西淸。
偶然成轍迹，古人意何取。佇立無與言，前峯正疎雨。
未從方廣遊，知爲方廣路。定有夕煙霏，天光露晴樹。
午日尙曈曨，紫光襯元葉。暄氣上臺陰，香風吹凍蜨。
聞有補衲名，學之跏趺坐。蒻葉搖森森，竹鼠穿裙過。
瀑布良可觀，臨之喧不淸。水簾垂一尺，微送佩環聲。
欲作飛猱度，不畏蒼苔深。森森開一面，斜日照前林。
循壁渡泉橋，知有幽人宅。山氣動馡，香麞夜來跡。
僧歸繞曲磵，囘首望林端。遙知愛嗁鳥，也向樹梢看。
曲逐峽田上，遙期松徑終。凉風中嶺合，西日一尖紅。
杉竹迷千嶂，豆苗縈一灣。麏不相避，肥艸隱潺湲。
佛宇不可知，雲畱高樹裏。日落鐘磬聲，隨雲度溪水。
古樹何年種，歸禽來一雙。茅齋讀易罷，搖影入閒牕。
宛轉破千嶂，平疇起綠煙。自然知蘭若，不過鳥飛邊。
夕氣澄若濃，星光斂淸炯。林外露懸燈，未知何峯頂。
歸鴉度何所，夕照移西岑。蔭入蔚藍色，蕭蕭松檜陰。
欲以貽來者，錫之馺閣名。終古知不知，今兹自含情。
曳杖行何適，桃花一塢紅。囘塘積落英，從君識東風。
楊墳一竿竹，空外影千尋。六月飛氷雪，埋心直到今。
綠苞綻紺珠，紅泉醖香屑。采采及淸秋，汝南有眞訣。
敗葉畱不掃，鏦錚扣哀絃。蟲吟凄切外，秋色倍淸喧。
寒月岀東嶺，流光入淺廊。萬心圅片晌，一縷未消香。
終古石自碧，深春花欲紅。澄潭凝一碧，雲末出雙虹。
海食多詭心，豢食令人魯。山中食薺人，幽吟肺腸苦。
飛鳥隨風葉，梨花漾碧晶。溪山得圓淨，雞犬亦蕭淸。
不知身忽輕，巳度靑茸表。疎雨何妨飛，林端露淸曉。
仇池九十泉，桃源千萬樹。古人喪亂中，自選林泉住。
東峰忽散雲，飛光射簷端。未解消氷雪，晶熒一倍寒。
氣幸霜餘，留寒釀春雪。藥力不崢嶸，眉間蹙千纈。
手折瓊瑤枝，欲以贈遠者。姑射冰雪姿，乘雲不來下。
生松鬰寒灰，破褐出殘絮。童兒不耐煩，微吟起身去。
伏日人間暑，西風天際陰。秦坑從烈火，魯壁自淸琴。
蓮葉千莖亂，因風捲翠烟。飛來雙白鳥，不省在誰邊。
瓜架穿螢白，藤梢點露靑。牽牛花巳發，天上候雙星。
稻花垂金絲，弱如紅藍蘂。風起颺蜻蜓，含香點溪水。
宿鳥波流影，孤螢冷度溪。雲留分一半，月在柳塘西。
韎穿窗人，錢錢縮影高。人間酣睡客，幾處夢櫻桃。
閒简蠅頭字，芭蕉雪裏心。靑靑河畔草，自有鬼能吟。
脆綠憐弱幹，勿爲霜雪侵。春風動雷雨，須長一千尋。
莫剪當簷葉，憑傳蕭瑟音。嶽峰窗外雨，滴碎汝翁心。
題字成元草，綠天幻絳紗。勿容貪載酒，何客可名芭。
嶽力偏幽最，平遙眼一新。得從煙月望，擬作釣江人。
春水滿四澤，浪暖魚龍化。呼吸成風雲，霖雨遍天下。
東風吹梅梢，飄摇泣香雪。下有野草根，嶄然競時節。
秋月揚明輝，芙蓉開朵朵。捲起水晶簾，明月清風我。
冬嶺秀孤松，松枝傲霜雪。不同桃李春，永抱歲寒節。
夏雲多奇峰，翠屏高列聳。瑞氣負鍾靈，羣低皆仰供。
青陽滿芳蕤，流連度丘園。眄睞不忍折，恐傷造物恩。
行人須折柳，折取最長條。明日天涯路，無人看舞腰。
鸞鳳飛緣壁，虹蜺下飲溪。一家蠻瘴裏，九折夕陽西。
開簾野水聲，倚杖青山色。幽意在人間，人間不相識。
恨殺庭前鵲，難憑卜遠期。朝朝來報喜，誤妾畫雙眉。
桂檝方東泛，荷衣已出塵。曲江尋相業，猶是姓張人。
畢弋橫前路，江湖寄此身。平沙下雙鴈，不見問津人。
窗前尋丈地，種得一株梅。明月清風我，紅塵不復來。
臘月二十五，人家祓舊年。山人無可禱，睡著不知天。
關路入雲平，泥塗自送迎。書生無馬癖，客子效鷄鳴。
泼火微微雨，推篷静候潮。春风斤竹色，吹绿过沙腰。
雨挹春紅淺，風酣晚蘂稠。看花不著意，何事亦關愁。
街頭闖將勇，砸爛狗頭多。看似無風處，原來盡險波。
白玉誰家郎，紅粉何處女。秀色總堪憐，春風密相許。
大雅終不羣，古心應自許。對之鄙吝消，疑是黄叔度。
冷汗濕衣巾，燈昏鼠怒嗔。病魔亦如吏，瞞鬼擾窮人。
放眼橋邊望，湖山萬里秋。誰家樓上笛，吹月出城頭。
燈下翻箱篋，何如我亦貧。笑持裘一襲，捐獻與災民。
徹夜窗扉動，寒風勢頗威。不須愁被薄，念彼尚無衣。
退之送李愿，歸歟兩山間。而今乃有此，坐能悅吾顔。
此地蛟龍伏，中原蛇豕多。借君白羽扇，萬馬飲黄河。
晨辭西嶽去，暮度大江橋。天塹今夷險，功如聖禹高。
秋盡來江左，山青草未凋。還鄉非夢幻，萬感湧春潮。
常憂成永訣，相見盡華顛。妹亦逾知命，難忘竹馬年。
三山高峭拔，鼎峙各爭雄。秀氣鍾英物，衣冠盛蜀中。
名園跨四代，尤物在吳趨。素淡無金碧，皇家恐不如。
舊賞衡翁畫，乃今親見之。圖經難左證，入目盡依依。
怪石似狻猊，人傳艮岳遺。老僧空色相，何必愛神奇。
牆高隔萬家，牆內有煙霞。簾卷聽秋雨，堂前點落花。
黃浦今猶昔，朝朝送遠人。淩波人不見，波上豈留痕。
一水遮金騎，諸州辦甲衣。書生投筆硯，隨口說兵機。
黄昏澹烟晴，風健香骨透。煉金呈赤心，山月惜孤瘦。
爱钓非爱鱼，无鱼心已足。闲把一竿行，迥塘泛秋绿。
静坐月明中，孤吟破清冷。隔溪老鹤来，踏碎梅花影。
采采复采采，柔条与老枝。浑忘纤手破，只是怕蚕饥。
不惜辛勤饷，终朝更达晨。他时成锦绣，知上阿谁身。
新挑錦字書，倒指歲月遠。愁眉要深黛，燈花已堪剪。
碧雲玉搔頭，對景山月皎。霜靜在更深，風香我先曉。
大雪满天地，胡为仗剑游。欲谈心里事，同上酒家楼。
夜榻近虛簷，獨卧玉蟾冷。梧桐氣先奪，端不礙清影。
正閫成王化，開宮奉母儀。身當四海養，壽祝萬年期。
位歷三朝重，風行四海深。坐將仁厚意，潛助發生心。
臘雪餘香徑，朝暉上綺甍。翠生蘭蕙色，和入管弦聲。
后德侔姬國，嬪風協舜家。進賢陽爲長，修教月增華。
和氣生金殿，微風轉畫旗。年年好春色，先是帝家知。
霜雪倚巖樹，霧雲秋水槎。且須高著眼，上有曇鉢花。
毫端看運斤，筆老木亦老。莫畫春風枝，秋來厭枯槁。
巽風起東南，大地萬物小。吳門共延矚，匹練橫江表。
见怪不为怪，似愚非是愚。严先生老矣，忧世太清癯。
白鹿空馀洞，青山似迓予。枕流人已去，谁与共幽居。
幸免填沟壑，为生事亦难。聊持慰慈母，孺子自能餐。
一夜花梢雨，都如落叶声。窗前思妇在，听汝最分明。
出山频顾山，山亦神交熟。今夜山间云，相随窗外宿。
阴厓白日寒，飞瀑散云雾。可惜水晶帘，流向人间去。
白鳥衝烟去，山僧渡水來。竹籬茅舍外，忽見野梅開。
酒力欺寒淺，心清睡較遲。梅花擎雪影，和月度疏籬。
我愛通羊好，民居山作城。眼前無俗事，枕畔有灘聲。
殷浩嗟終日，班超逐遠功。亂山無寸紙，擲筆自書空。
夢裡梅花影，扶攜漫有情。醒來何所見，冰月一川明。
門外池塘在，山前渠水新。唯聞故鄉語，不識故鄉人。
絡緯知寒近，秋來夜夜鳴。無絲弄機杼，空自織風聲。
從作磨刀石，不為苔蘚封。粉身無所恨，時得見青鋒。
所重一言契，寧懸千里期。他年風雨夜，還意劇談詩。
幽人居白屋，一榻对青山。尽日焚香坐，烟云自往还。
遠近分濃淡，陰晴異蔽虧。不知山路險，却幸馬行遲。
山深成獨往，伐木聲丁丁。莫作爛柯客，長年玩一枰。
朝夕勤披卷，手冷心头热。君亦迟眠人，应知夜来雪。
修綆何妨汲，羸瓶不自任。從渠清徹底，伴我歲寒心。
寄語同參人，切忌隨他轉。若向句中尋，相逢不識面。
達石情忘倦，移山志必通。朝朝勤甓運，井井策新功。
画赏无风处，诗成不语时。阳光真可爱，就地写浓枝。
瓯中有莹石，惹我作遐想。撷掇海中宫，炼补青天上。
瓯中有莹石，发我有奇愿。愿逐雨花霏，砌天碧一寸。
瓯中有莹石，数粒疑红豆。何处寄相思，海浸鲛绡透。
瓯中有莹石，余之雋友也。虽不解余语，亦不识车马。
瓯中有莹石，伴余十二时。还历十二纪，当忆瓯前诗。
瓯中有莹石，宝乃吾魂魄。浣之身欲化，莫吟风雨夕。
屡诫绝依傍，孤撑愧不能。一星湖上见，寒塔静於僧。
轩中有寿石，举世吁难选。石中少伯乐，谁具骊黄眼。
轩中有寿石，偿我儿时愿。不赭亦不亦，墨云腾寸寸。
君邀明月醉，我邀明月睡。一睡胜千醉，秋星万点媚。
独立荒苔上，苍茫远树齐。白云飞不尽，零落数峰西。
出门爱山翠，时对春风坐。多年老鹤声，忽向空中堕。
英聲久飛揚，寰海共傾竚。學者仰泰山，蒼生待霖雨。
蠟屐恣幽尋，未能得其要。登臨一放目，千峯供俎豆。
山溜碧泓澄，清甘歸色味。儻逢張又新，應不落第二。
摛辭氣爲主，盛氣理或差。大音等韶頀，小巧同春葩。
春蔬含綠滋，荒畦自鋤芟。萬事付一默，維摩許同參。
愛之能勿勞，忠焉能勿誨。彼有不受者，善意翻成累。
群居有深益，相視無餘事。此道存諸中，瞭然見眸子。
寒潮秋淰淰，落叶晚潇潇。借问停桡处，吴枫第几桥
孟氏求放心，羲易戒迷復。可嘆聲利場，紛紛競馳逐。
我从峡中来，君向峡中去。若听清猿啼，是我来时路。
誠能得初心，何必返初服。有以固中扃，不須防外逐。
中坻出盤陀，曲突非刻畫。仙翁碾玉塵，盈甌試春色。
梦里不开门，开门春已老。今春风雨多，牀下生青草。
窗前云未归，枝上鸟初歇。蛙鼓送人来，清风一路月。
西湖萬頃荷，護以隄千丈。應詔待新辭，無爲戀盆盎。
公乎仁且智，意託山與水。唱道本龍門，遺塵仍栗里。
幽棲寄山隈，欣賞亦何有。時許巢白雲，紛然入窗牖。
撇烈非爲魚，流行本處山。白鷗正得意，相逐過前灣。
乘月渡溪晚，谷口触烟入。镫明知有人，茅斋隔松叶。
萍梗天地間，初不異萬物。可能發深省，惟有一事實。
烟生杜若洲，水上唱弯橹。钟动到门初，青林洒佳雨。
沙平半湖日，回桥草舍低。小篱人聚影，酾酒祝春鸡。
传言小山花，蟪蛄声未歇。岩中一夕寒，云衾抱秋月。
高邮城上云，文遊台下客。问云寿几何，云比客髮白。
漠漠空林远，纷纷飞瀑湍。十年山下住，不敢仰头看。
閒尋十九路，坐斷千萬心。運甓何爲者，當知惜寸陰。
风静叶犹脱，夜深魂未歇。梦中人独寻，一角宜园月。
陰陽分二氣，鈞播立萬物。泉脈或寒溫，初非擇地出。
落叶如羁客，飘零无返期。秋风如解意，祇傍故林吹。
落此鼪鼯野，宜從麋鹿群。何知交友內，而乃得夫君。
金玉聲清圓，鸞鳳勢翔舞。重是古人風，勿效兒女語。
栽培護靈根，夾道若車蓋。坐待八千歲，儼立風雨外。
踞坐魚磯上，無心同狎鷗。敲針漫勞力，故爾投直鉤。
篷背雨潇潇，并入江流响。夜久觉船移，知有春潮上。
羲和鞭日馭，發軔自暘谷。道人耕寸田，開窗納餘燠。
山愛湘中好，花憐嶺外香。祝融峰上望，南北兩家鄉。
往返數百里，上下幾重山。僕僕利名客，不知行路難。
底事湘妃竹，而今尚有斑。我無憂國淚，扶醉上君山。
滿林飽風霜，千奴列亭下。未許吳姬手，藉此長聲價。
藻荇參遮面，菰蒲聳立隅。飛來雙野鴨，幾幅畫成圖。
野雲閑带雨，林木靜無風。村落一溪外，民田四望中。
燕子知時節，還尋舊宇歸。新人方按曲，不許傍簾飛。
野驛人稀到，空庭草自生。霜清殊未覺，雨細更含晴。
轉地傾荆水，連天漲洞庭。勢疑吞郡邑，怒欲闢雷霆。
北風故應陰，南風還當晴。占風更占雨，巢穴寄吾生。
應是塵外境，不隨陵谷遷。江山猶舊日，松柏又千年。
東南固多賢，莫與永嘉匹。王鄭已騎鯨，輩流公第一。
水汎將晴霧，山行欲雨雲。鷗翻隨渚見，雞近隔林聞。
霧雨猶疑合，槎頭不可窺。凶年走牲酒，平旦但茅茨。
溪已曲更曲，塢仍深更深。端居與奚自，出處各何心。
歲月不可玩，變遷何所無。青衫今白髮，泉谷乃官途。
今日青春立，今年白髮多。酒杯欺我老，梅朵奈渠何。
社公能作雨，社子復成晴。日薄風仍薄，花明柳亦明。
含香餐白露，带醉眠芳草。时傍莺燕飞，不共秋花老。
峽仄蜂腰斷，溪迴燕尾分。行人思澗壑，身世若浮雲。
庭樹雪初晴，雙雙鳴鵲聲。六花消未盡，猶照葉心明。
蒼龍吼翠濤，白霧迷青壁。頃刻赤烏飛，風枝墮殘滴。
竟日人行絕，惟聞鳥語多。忽逢樵婦斧，更聽牧兒歌。
欲雨雨似止，爲霜霜不成。山雲解衣带，曉日掛銅鉦。
超絕柳州句，麤疎鄭谷詩。扁舟釣臺下，曾見雪初時。
生死何时了，淒涼万古情。自甘居牖下，白首弥陀经。
一雪頓能晴，江山萬里明。故勝茅屋底，空聽滴簷聲。
我無巖壑姿，空有山林想。看君落筆時，形滯心已往。
夢寐南山久，今朝始一來。主人雖不在，亦許步崔嵬。
杯珓吉難同，開船得轉風。無云仗神道，人厄匪天窮。
日上照萬物，心明觀一身。爲光詎資火，在我不關人。
识字识忠孝，疗贫难复难。儿时余橐叶，泪落忍重看。
三更好梦难，万里新愁独。杜甫祠前江，薛涛井上竹。
维舟向古塘，晚唱回柔橹。渔火一江星，瀑声终夜雨。
宴坐鵲巢肩，觀花柳生肘。幽人夜半至，古月明戶牖。
楊垂空寄恨，草碧會添愁。祇有花無數，春風醉不休。
陰能間其疎，竹可扶其弱。點綴自天然，詎須金孔雀。
小雨洗紅葉，青山舒白雲。秋風有奇處，我友得平分。
粲粲初投米，飄飄旋落花。巷深迷吠犬，林合誤歸鴉。
名士每名泉，一瓢寧取賢。道行期及物，爲澗定爲川。
已絕朱林渡，還瞻白塔擎。欲從微徑陟，復命小舟橫。
既知梧留鳳，寧令鳳在笯。胡爲五色羽，散作一庭花。
松竹青原剎，香燈七祖籤。窮通非所問，風雨暫成淹。
斗坡能曲折，亂石故崢嶸。篁竹幾成蔽，幽蘭何處生。
秋风一何怒，吹折江头树。寒衣犹未成，风莫向郎处。
竹色如我閒，松风与人语。山霭入空帘，流云自飞去。
所思終不見，渺渺政愁余。試向江頭釣，怕逢雙鯉魚。
貧賤可余置，死生無彼拋。遺書曾不博，斗粟與枝巢。
甘菊移時晚，少陵曾有詩。落英胡可待，已分阻長饑。
掘我窗前筍，與君充煮煨。槎牙勿多棄，聊用敵崔嵬。
已載相如賦，還披杜老詩。團團自長葉，佳實欠纍纍。
辭少不盡意，辭多還盡紙。紙盡意無窮，相思似流水。
驚蟄已數日，聞蛙初此時。能知喜風月，不必問官私。
月色漾明玉，花光揚素波。醉吟吾豈敢，能賦屬陰何。
近岫披晴霧，遥山縱雨雲。皚皚疑雪積，莽莽若江分。
春花苦無陰，況與花俱秀。好在月明中，仰攀仍落嗅。
昔在龍門勝，祇今雲谷居。吾州端不遠，曷日從籃輿。
人疲故思息，馬倦亦成噓。彼政嗟吾役，吾寧陋彼居。
酒面風生纈，紗巾日共斜。醉鄉知路隱，不復問吾家。
悵彼荆榛合，欣公杖履開。倘非人隠異，何許笛飛來。
好漆清如鏡，懸絲似釣鈎。撼動虎斑色，打著有浮漚。
投鞍纔近午，置榻已成曛。豈乏道旁店，恐逢梁上君。
雨足新晴後，凉生靜夜時。支筇誰得見，惟有鷺鷗知。
楓赤蘆花白，扁舟夜泊時。平生故人夢，細雨說相思。
亭能招南山，徑亦栽黄菊。我乃願師陶，過公期託宿。
春晚苦多風，花殘不見紅。問花寧自覺，愁殺白頭翁。
愛此滄浪水，臨流坐寫詩。賦詩元未就，藉水發幽姿。
送客归南浦，关山满别愁。愁心似春水，处处逐君舟。
落日千山赤，平林一带青。翁方賣魚去，孤檝自橫汀。
冷語可銷暑，昔人曾詠之。我來登雪觀，政值綠陰時。
捲捲從何起，多因爲晚風。飄飄久不下，還復反荒叢。
勤力漢疏傅，遺安龐德公。公家業異此，衰盛國應同。
鳥雀知既夕，相逢如擇棲。嗟余獨何者，失侶自東西。
长桥跨通川，明星动川底。风吹桥上人，云随衣带起。
县小浑成市，山多半入云。空江烟雨里，何处问桐君。
相逢亡恙外，第一問書堂。爲說當年樹，如人出屋長。
打桨入空明，横桥出秋屿。人在钓鱼汀，如闻隔烟语。
游子如蜂蝶，紛紛詎識春。先生靜中觀，物物寓吾仁。
竹不媿老可，人今無老坡。聊將一巵酒，相與酹蘋波。
池草似爭長，木陰如合圍。不惟催我去，政欲餞春歸。
菊落淵明手，愛人仍及烏。荷花定好友，周子亦陶徒。
凌霄何自名，緣木與俱生。底事因蓬附，故爲亦蔓榮。
白日炎氛逺，清隂敷廣庭。嵗寒抱髙節，霜雪獨青青。
食肉既無相，良工徒苦心。吁嗟君類我，何處覓知音。
石壁立萬丈，僊人青雲端。不見來笙鶴，落日天風寒。
石磴下欲盡，松林新逕開。黒雲何處雨，時過帽山來。
苦愛山色好，獨乘清興來。歸時却惆悵，石逕有莓苔。
不向青山宿，青山笑殺人。黄昏獨歸去，衣上雨痕新。
雨色澹微陽，歸情已當急。空野夕凉多，共對青山立。
山雨夜鳴屋，凉秋風滿林。一貧纔到骨，萬事已無心。
亦有往還者，自嬾與相期。獨坐柴門裏，青山無去時。
天地幾昏曉，浮生半是眠。寄聲世上客，明月為誰圓。
蛩鳴東壁東，蛩鳴西壁西。老我中間坐，逺近一聞齊。
山曉欲無色，雞寒猶有聲。客中魂夢少，風雨隔林生。
五夜入孤村，冒寒人语少。鸡鸣两三声，残月挂林表。
千仞瑯琊石，飛來鎮越州。江波欲浮動，還被白雲留。
斜月明深池，流萤下高树。独夜澹无言，幽花滴香露。
山色堆藍重，水光拖練寒。主人看不足，終日憑欄干。
春雨止还落，故人迟未来。可怜花落尽，不共一尊开。
寂歴何年樹，槎牙傍水村。霜風吹葉盡，秋色落雲根。
老去頭添雪，愁来眼著花。清尊不成釂，閑坐到昏鴉。
故人千里外，相見一何難。幾度裁書尺，秋雲鴈影寒。
随意踏春沙，縁塍度菜花。偶逢溪叟語，行到野人家。
一徑入深寂，森然萬琅玕。日暮雪欲落，翠袖生薄寒。
逺水涵碧波，重山斂暝色。琴客期未來，草堂新月白。
瀟灑數尺篁，孱顔一拳石。開卷清風生，凛然見寒碧。
客居鄰小市，有酒有黄花。莫訝無詩友，故鄉天一涯。
小亭環緑筠，瀟灑宜宴坐。是中賔主誰，明月清風我。
野興遂幽討，獨行河水湄。平原忽空曠，蟬聲在髙枝。
殘月曉猶在，微茫水氣涼。潮来風滿棹，送客過錢塘。
獨坐寒窓夜，深爐火欲灰。無窮身外事，都逐雨聲来。
杜門聊守拙，利禄念俱灰。舊雨曽來客，如今雨不來。
人閑境亦幽，鳥鳴山更静。臨流玩落花，清興與川永。
篆壁蝸涎細，織檐蛛網圓。小軒幽夢破，竹露濕茶煙。
清渭流无极，高台迹已平。寻常兴废事，何与沈初明。
東峰霽月出，林叢寒露明。夜久風漸息，深院無人聲。
晴霏光煜煜，皎日影曈曈。為問東華塵，何如北窗風。
老楓化為人，老杉化為石。莊周與胡蝶，後來誰復易。
誰云古多福，三莖四莖曲。一葉硯池秋，清風滿淇澳。
初畫不自知，忽忘筆在手。庖丁及輪扁，還識此意否
菜葉闌干長，花開黃金細。直須齩到根，方識澹中味。
誰家搗衣杵，蒼然古色深。此杵徒在此，秋到不鳴砧。
巍然一舍起，載上塔層層。七十二峰外，還逢見佛燈。
作佛本無相，爲僧却要錢。豈無人割捨，爲結惡因緣。
陰涼生研池，葉葉秋可數。京華客夢醒，一片江南雨。
東山月生光，照我庭中竹。道人發清嘯，愛此惸惸獨。
霏霏桃李花，競向春前開。如何此君子，四時清風來。
竿竿有參差，葉葉無量限。不根而自生，換却諸天眼。
系艇东溪畔，花迟春未残。所思今不见，雪霁月生寒。
病卧愁花落，春深怨夜長。鏡明羞短髮，窗凈惜殘香。
江南山盡處，兩山如石門。溪流湍激雪，殘日雨猶存。
闻道边城苦，霏霏八月霜。怜君铁衣冷，不敢爱新凉。
维女知有母，维姑知有姑。悠然生孝思，哑哑闻慈乌。
姑自厌粱肉，妾自甘藜藿。何为不仁鸟，声声谓姑恶。
幽芳不自媚，白日浄依依。風露已如此，山中人未歸。
老樹半無葉，石根餘野花。高秋上河漢，用汝作靈槎。
能讓吳君子，傷讒楚大夫。延陵無宿草，湘水有新蒲。
多景棲紅樹，秋風落白雲。捕魚頻得雋，驚鷺不成羣。
畎畆心常白，江湖眼尚青。悠悠今古路，一一短長亭。
筆間珠樹長，不借白雲栽。盡日看龍挂，空疑有雨來。
石間生石笋，笋長又成林。林下纎纎草，王孫去國心。
行雲都是夢，聽雨甚於秋。盈階水，時時一尺流。
定居人種竹，居定竹依人。新笋甜於肉，長竿健似身。
海上青毛鶴，山中緑髪仙。相期采九節，同爾夀千年。
新月不落地，四更猶有光。無人防白兎，竊夜搗玄霜。
古松存古操，豈意受秦封。歳晚風塵表，空山作卧龍。
小径傍墙阴，欲行还踯躅。因怜落瓣红，转惜新苔绿。
奉母徐元直，全身管幼安。老瞒欺不得，落落两儒冠。
远望白云生，行到云中立。举头不见云，但觉客衣湿。
嘗評節物佳，無出九日上。豈獨爲黄花，端由有元亮。
殷勤語舟子，舉棹莫怱怱。恐怕鴛鴦伴，飛息不得同。
昔人評畫圖，咫尺論萬里。公家一拳石，意趣端如此。
莘野樂堯舜，谷口豈真卿。自是不可掩，區區非近名。
乍脫驚濤恐，猶爲曲木看。昔人憎勝母，吾亦畏長灘。
日出復日入，寢飯但默默。堪哀籠中鳥，欲去飛不得。
雖云居異方，政自生同宇。不但擷園蔬，仍須催釀黍。
秋江與秋月，誰遣恰相和。借我蓑衣著，三人亦未多。
如抑又成揚，既考亦或鼓。始信石能言，無疑鈴解語。
舍肉增長嘆，分甘助淺斟。贈君椒柏酒，慰我蓼莪心。
叢叢水邊蘆，鴈鴈灘頭泊。我不解丹青，小詩亦可貌。
瓦礫何所知，說法猶咄咄。況此空洞中，孰能無啟發。
以我思君見，知君念我還。相逢勞苦外，逕問竹平安。
滄波渺千頃，何處覔鴟夷同姓千年後，流芳著斷碑。
清風起喬木，虞麓浣花莊。老我成長望，平安字數行。
白璧埋黄壌，清風憶錦袍。何當絮酒酹斜日下林臯。
舊宅桃花塢，流波映草堂。睽離將二月，聽雨在方床。
吹簫江浦秋，舟蕩碧雲幽。擬遡巖松下，詩盟訂白鷗。
塵慮困春華，蒙分糓雨芽。醍醐滋舌本，清氣溢詩家。
穉梅非不佳，顔色終敷腴。惟此老不枯，故能清且臞。
修篁含雨餘，枝拂清風起。掃破碧玲瓏，高堂净如洗。
馮嶺少微星，群峰列帝青。太丘親貌得，巖壑想嘗經。
千疊硯坳雲，巖崖杳莫分。圖餘清興在，又為客書裙。
湖邊法喜樓，千頃冷涵秋。吟遶維摩室，風生杜若洲。
逗土細行鞭，苔茵暖透穿。生生無限意，都屬薊丘仙。
十年營一睡，醒起欲安民。忽覩金烏彩，還山遂老臣。
雲起野橋西，層峰翠隔溪。欲尋清閟閣，古木壓檐低。
明月西湖上，清光儗舊時。東風露消息，香雪滿南枝。
孤臣萬古愁，湘渚水東流。江芷汀蘺滿，空令泣楚囚。
仙姿艷玉肌，輕拂五銖衣。羅襪凌波去，香塵蹙步飛。
覊棲江梅姿，飛墨鬢如絲。天遠鸞留影，篔簹雨後枝。
巨材千稔資，特立僵挺挺。東風吹不回，雪崖冰壑冷。
結跏向雙峨，濡毫成九畹。襲佩芳馨多，懷人江浦遠。
望去翠无门，踏之云有级。山僧欲掩扉，客随孤鹤入。
湿云浥佛龛，石乳滴茶灶。夜深门不开，水与秋俱到。
兄昔守清江，弟亦官白下。檄書幾經過，鈴閤奉閒暇。
明月故在天，何自墮此水。倘匪騎鯨人，孰能相料理。
雖爲林園居，不忘江湖趣。更著小舟橫，無驚野禽聚。
晉士祖虛無，寧殊卜筮書。公今編幾絕，加我問何如。
公爲浙東行，曾憩桐江碧。漢節世聞風，羊裘人盡識。
我愛蓬萊編，復此會群仙。仙人笑拍手，索我瑤華篇。
嘗哦坡老詩，未識柯山塢。想像亦好園，規摹自渠取。
驅牛耕側坡，牛困人柰何。我念田家苦，東州苦更多。
朝從日掛鉦，暮至月吐璧。坐得少文圖，不資康樂屐。
人怜渐憔悴，壮志犹轩举。揽镜忽愁生，心知口不语。
不饵帝王钩，东归狎水鸥。早知渠物色，一并脱羊裘。
田氏好兄弟，初焉念少差。一朝仍會合，荆樹再開花。
朝從前山看，莫與後嶺對。曉霧或紛紛，晚烟增紫翠。
夜來窓戸凉，一枕聴秋雨。曉起絶飛埃，門前有流水。
肅羽遵寒渚，渡江蘆葉黃。誰云南去遠不敢過衡陽。
小艇缘溪行，系缆垂杨坞。绿野炊烟微，人家在春雨。
寳林從何來，飛空錫同住。天風吹海濤，常恐復飛去。
月落江烟昏，孤舟趁潮去。忽闻鸡犬声，知有人家住。
覆之茅三重，樹以不加斲。野息若規模，規模如是作。
憶我山中竹，長身立崖谷。勢重且搶頭，誰歟摇蔌蔌。
畦資搰搰功，爨藉丁丁力。但取茅蓋頭，不嗟家立壁。
今年盡今日，明日是明年。客况蕭條處，春寒雪後天。
露節老愈蒼，烟叢寒更碧。野鳥何處來，點破九秋色。
北上京華去，名成幾日歸。春風折楊柳，離思兩依依。
小舟乗興來，興盡便回棹。夜深雪更深，何須見安道。
風潮湧琉璃，露朵紛錦繡。景物故不貧，詩篇況能富。
籜脫始猶青，粉滋旋變紫。斬伐不須加，森然自堪倚。
一寸葆萌茁，琅玕千尺姿。園翁不知愛，採掘競刀錐。
灼灼瓶中花，可怜颜色好。色好已离根，芳菲亦难保。
结友承平日，交欢未足论。飘摇生死际，温语亦深恩。
昔去無此屋，今茲更添竹。吾輩固蕭閒，道人殊不俗。
空濛天外林，璀璨岸頭石。何許放舟回，寂然方自得。
鑿開何自來，名得因形似。似欲使先生，因茲號居士。
面上清如水，牽絲作釣鈎。撥開鷹糞脚，打起有浮漚。
韓悲沮洳居，賈歎尋常瀆。何似老莊周，逍遥一篇足。
峩峩玉城山，地勢北龍岡。是中産人物，英傑常相望。
疲筇捫石上，大野俯欄窺。洞穴通諸頂，泉流接兩池。
偶與雲水會，不與雲水同。雲散水流去，杳然天地空。
昔聞河上公，今見濠上翁。姓名氏時易，道德經解同。
秋日更山行，朝朝入畫屏。雨看如水墨，晴喚似丹青。
慈竹村村種，鞭行不出林。吾親在何許，回首白雲深。
多羅四十年，偶未識摩氈。近有王宣政，時時與紙錢。
舟移石頭岸，路轉馬鞍磯。惟有長干塔，相看未忍違。
生當爲人傑，死亦作鬼雄。至今思項羽，不肯過江東。
小蓋行障日，枯筇立倚風。入田催種稻，行圃看澆葱。
水納乾坤凈，窗通左右凉。船門如引索，直面看波光。
共客談風雅，花邊或水邊。胸中無一事，夢裏亦欣然。
疏林摇曛黄，天寒远沙退。旷野不逢人，昏鸦立牛背。
船頭一摇槳，船尾萬波隨。聞道山中樂，無人盡日維。
今日真仙宅，當年處士家。江梅疎影盡，無數海棠花。
羽扇白綸巾，堂堂六尺身。我評秦漢下，宇宙只斯人。
病驥秋風裏，鹽車道路長。他年踐霜雪，矯首看雲驤。
山女带山花，狂夫未著家。蠻歌君莫笑，曾入漢琵琶。
巖巒最高頂，雲氣時蔚薈。彷彿羣仙宅，宮闕曜珠貝。
晚艇村村載，秋原處處收。年來尤愛此，一熟緩千憂。
張王偏宜月，雄豪更得秋。岸頭渾破膽，浪裏有行舟。
零露下堦草，閒庭月影空。獨眠渾不寐，一鴈度西風。
幸自蓬窗好，儂家企脚眠。雨聲無頼得，相喚著愁邊。
羣山喁喁來，躍入千層翠。漫堊有餘斯，我欲斵其鼻。
妾有古明鏡，光彩分妍媸。君面雖可照，君心未必知。
榔板從喧寂，絲緡自淺深。烟波同是客，誰識得魚心。
居然丈夫質，嶷嶷蕭艾中。自非鈆華種，桃李若為容。
讀碑經峴首，貰酒過宜城。莫問依劉事，休傷吊屈情。
莫歌鷄唱曉，老淚不禁彈。昔爲祖士雅，今作杜齊安。
栝蒼山上雲，山好雲亦好。可憐山下僧，看雲不知老。
急雨暗洲渚，顛風吹客船。不知何世畫，水墨水江天。
永日消金鴨，暄風汎寶鸞。自從歸意動，無復夢魂安。
夜嘯千崖裂，朝吟萬象蘇。山人大自在，無淚捋君鬚。
一段西山雪，中含太古梅。無香亦無色，免被百花猜。
不見花開處，香浮七里村。試從風外覓，端是有山樊。
瞥見誰家燕，纔驚社日臨。洛花移種否，喚起故園心。
古木列官道，春風老幹柯。炎涼知幾變，來往閲人多。
推枕月微明，登車纔五更。啼破千山暝，枝禽三兩聲。
昨夜孤村宿，春深人寂寥。庭前一株李，爲我縞中宵。
仙李明炫夜，夭桃艷當春。便將花作主，聘與玉爲人。
紋竹起嬪虞，因懷二女居。君淚夫人淚，思歟抑怨歟。
紅紫競芳叢，中蟠一古松。春風自來去，吹不動蒼龍。
雙湖真澤國，千載相公祠。中有釣魚者，問之俱不知。
要識披圖際，還同枉駕時。未應成否論，漢德有興衰。
禪榻一覺睡，冬宵五更長。窗遞清風入，枕邊松柏香。
江湖存魏闕，翰墨寓規箴。君看龍眠畫，當識鴟夷心。
树梢冲雾立，帆影帖波行。更无吹笛过，聊此倚琴横。
銕石皆生色，氷霜有嵗華。春雷龍啓蟄，星漢客乗槎。
玉溪浮采鷁，金鎖貫晴虹。自是知津者，能成利涉功。
茅屋倚秋樹，山樓延夕曛。流来橋下水，半是洞中雲。
頭上巾堪脱，尊中酒不空。衡門松菊在，歸臥北窓風。
天用莫如龍，淵潜閟神功。一朝起平陸，八表皆雷風。
曽到西湖上，聞香不見梅。推窓窺月色，竹外一枝開。
朝日照河干，茅屋炊烟起。时有晒蓑人，依稀红树里。
庭树暮栖鸦，秋风入楼角。谁遣落叶声，空闺先独觉。
行盡離騷國，春深未見蘭。容非隠君子，甘老蕨薇間。
空院寂无声，斜日澹檐宇。风细落桐花，叶上如闻雨。
湖干秋雨歇，湖上秋山碧。为访素心人，苔痕染双屐。
妾家紅蕖曲，綠水春滿滿。鸂鶒不肯飛，雙棲落花暖。
江水一百里，送君君去時。丁寧桃葉渡，莫唱渡江辭。
康邸龍飛日，中原不可支。乘輿猶北狩，淚濕畫中詩。
開鏡珠璣匣，盤龍百鍊金。使君持照妾，不解照君心。
蓮子復蓮子，苦心郎不嘗。為郎剝蓮子，蓮子憶空房。
偶来禅院坐，潇洒意殊可。僧出寂无人，林风落山果。
緑樹鶯歌遍，紅簷燕語頻。所思猶逺道，何用慰芳春。
秋树瘦无比，秋山淡可怜。空亭长寂寂，衰草带寒烟。
林下雨初霁，山亭空翠飞。绿萝长几许，著地扫苔衣。
神京佳麗地，萬户復千門。看花三月裏，慎莫過倡園。
蛩声何切切，不断花深处。夜半寂无人，残月在高树。
秋生臨水殿，月過望仙臺。歌吹無聊賴，愁吟夜起來。
棄妾不足惜，顧顧懷君深。奉妾合歡帶，繫君明日心。
堂前好雙樹，枝合葉交遮。時有鴛鴦鳥，來銜並蒂花。
君久戍遠磧，妾愁在空幃。不得如青草，隨春上君衣。
濯濯金明柳，年年照妾容。飛花怨春盡，落日渡江風。
騄驥連錢動，金鞍鏤玉羈。無人尋穆滿，借與閬風騎。
碧海珊瑚樹，清湘翡翠毛。無因將寄逺，日暮寸心勞。
江海春雷動，羣龍悉上天。秋來風露冷，箇箇抱珠眠。
昔年釃酒地，江漢一茅亭。同會人何在東風柳又青。
玉筍謝朝班，西風海國寒。無人知苦節，落日下長安。
横槊英聲逺，聞簫逸興長。至今風月夜，鶴夢繞黄岡。
欲爲蒼生起，神州未可還。籌思保江表，安若會稽山。
溪上釣西風，心隨溪水東。後車今已載，何待兆非熊。
鄭君髙節士，瀟洒絶人羣。獨把青鸞尾，山窓掃白雲。
姑射下天壇，天空鬢影寒。雪深歸路逈，獨自跨青鸞。
老向江南住，梅花共嵗寒。故人清興在，踏雪幾回看。
湘臯風日美，芳草不勝春。欲採紉爲佩，慚非楚藎臣。
蔬畦新雨過，小摘稱君貧。若入君王夢，瓊林第一人。
拂素寫晴窓，亭亭玉一雙。蒼龍雷喚醒，風雨徧湘江。
髙氏賢兄弟，常將備夕飡。如何清列士，今作畫圖看。
老圃青青甲，平生味飽諳。本無食肉相，豈是厭肥甘。
青天騰一蛟，白日臥雙虎。何人歌竹枝，遙隔瀟湘浦。
逺水吞天碧，危峰拔地青。何由雲樹底，揮麈坐茅亭。
清心如止水，一月印當中。誰道芭蕉雨，瀟瀟解惱公。
疎花清有影，止水浄無埃。好似菩提樹，明明照鏡臺。
夜誦蘂珠經，羣真悉下聽。僊壇晨自掃，拾得鳳凰翎。
松筠淹雨雪，桃李逐風塵。不有梅花樹，誰回天地春。
蟬性極清髙，愁吟類楚騷。炎天風露薄，度日亦嗷嗷。
兀坐浑无赖，秋心何处同。无端万杨柳，都在月明中。
憶昔登封日，山蹊困六飛。我來猶舍杖，共坐拂雲衣。
堂前九折溪，堂後百仞屏。客來問仁智，相與坐中庭。
藹藹花絮亂，紛紛蜂蝶多。今年春復爾，不飲奈愁何。
紙窗明晃晃，雲日暗暾暾。半夜寒添被，清晨雪擁門。
春阴似人意，醉梦两无著。微雨暮阑干，海棠开又落。
切切松上風，齒齒泉下石。零露曉沾衣，童山夜升液。
謫仙讀書處，零落依長松。世人皆欲殺，頭白想飄蓬。
嗟余嗜前訓，蚤歲得明模。中年困離索，舊學日荒蕪。
水深石可竈，水淺石可磯。多謝山中石，與翁不相違。
灧澦亦有堆，黄河豈無柱。借問覆舟人，何如喫茶處。
靄迺出深樹，湘山日落時。若非堯女哭，即是楚臣啼。
日饮长江水，谁知江上心。烟波渺无极，只为别离深。
綿綿千丈絲，就此一寸的。但願的成蓮，莫教蓮蒂薏。
種桑不撩寒，蒔粟長苦饑。饑寒從古有，但使願無違。
秋风起遥岸，归思夜来生。今朝竹西水，尽作故乡声。
我有白蘋芳，能令江水香。随风千百折，无日到君旁。
山翠罨檐流，溪光入户浮。一林花影静，人在月中楼。
霞塢光相炫，氷池凍半開。影隨瑶色起，香逐綵旗來。
走馬過營門，金甲吐光焰。笑我讀兵書，何如去學劍。
秋霜下南国，红尽江边树。终日不逢人，十月剡中去。
彩發虚明間，性涵膏火裏。彪外而弸中，花豈知報喜。
風送賣花聲，花香撲珠酒。買盡擔頭春，半是青樓婦。
笛弄林間月，簔披隴上雲。朱門半消歇，人笑不如君。
流響迷湘浦，餘哀隔隴雲。角殘燈外聽，鐘定枕邊聞。
毫分赤壁雨，墨染蜀山雲。旗照龍蛇影，波涵星斗文。
聽鐘尋野寺，隔樹扣雲闗。鶴臥琴窓静，樵歸碁局閑。
醉解千金貂，飞控五花马。大雪满天山，射虎天山下。
無華真國色，有韵自天香。臨風難自持，爲舞白霓裳。
微陽掛木杪，孤鳥下雲淀。廣墟遺稻粱，鸛鶴伴鳬雁。
肉譜知何從，塗高流亦深。漢相似堯相，奕蘭端至今。
一燼城門火，餘灰已復寒。小兒爭炙手，猶作燎原看。
今日是重陽，勞師訪野堂。相逢又無語，籬下菊花黄。
日高霞散彩，松老鶴巢枝。壞壁詩猶在，紗籠何用之。
木杪出危閣，軒窗羅翠屏。更須登石望，欲盡遠山青。
俗意未能免，高情誰與論。惟憐今夜月，依舊照衡門。
草色紅泉井，桐陰白板扉。徘徊不忍去，坐待白雲歸。
花盡蜂腰痩，風低燕脇涼。雲衣迷遠岫，烟幕蔽柔桑。
艮不獲其身，人無監流水。畎畝義惓惓，時止非吾止。
雨在時時黑，春歸處處青。山廻失小寺，湖盡得孤亭。
線繞參差路，雲封咫尺山。寺僧初怪客，三日竊優閒。
蜀國山河在，梁原草樹深。暮雲千里色，無處不傷心。
十里黄茆路，幾株寒食花。雲從山崦沒，日向石林斜。
玉階無人行，監宫日日掃。夜來望四星，白露沾秋草。
昔時煉液人，鑿井湖山側。即今井中泉，猶帶丹霞色。
出郭期無事，看花轉不閒。夕陽低衆壑，水底見青山。
一曳王門裾，風流工賦雪。不知楚醴筵，猶為穆生設。
夕露滴疎桐，月下鳴雙杵。清宵耿不寐，美人何處所。
峩峩采石磯，下有蛟龍窟。不見騎鯨人，波心墮明月。
多少風波客，勞歌棹徃還。眼中青似黛，惟有九華山。
掛席東南行，青山望迢忽。日暮寒潮生，維舟對孤月。
東風吹片雨，遥泝大江流。可是鴟夷子，乾坤一葉舟。
片月冷黄昏，家家靜掩門。避秦人不見，山犬吠江村。
莫愁貌如花，生長長干里。嫁與逺遊郎，愁風復愁水。
昨夜風霜冷，孤衾愁殺人。朝來看兩鬂，種種已如銀。
城下多春草，館娃何處尋。惟有閶門水，前朝流至今。
雨歇江天迥，憑髙見午潮。紫陽雲乍起，彷彿赤城標。
粉黛何年没，春風土一抔。香魂幻蝴蝶，疑逐夜花來。
不見東林寺，但聞隔水鐘。溪深橋復斷，片月掛孤峰。
谷口囀鶯聲，春風發楊栁。蕭條萬里人，孤帆傷白首。
孟公倜儻人，風流傳尺牘。雲樹色蒼茫，空窮千里目。
繫纜此江滸，風狂不作雨。木葉晚蕭蕭，扁舟誰與語。
一曲滄浪水，盈盈片月光。湖邉香不散，玉女試霓裳。
問君何所之，未語淚先落。寧跨茅家龍，莫採劉郎藥。
待月立金階，露冷羅衣薄。徙倚玉闌干，秋風吹簾幙。
禪房鐘乍歇，古术鳥初啼。催醒還家夢，依然在虎溪。
都市知名姓，横行借報仇。酣歌易水去，那問大刀頭。
窈窕盧家婦，當窻理針線。含情歩花間，羞見雙飛燕。
平湖開一鏡，日暮繋樓船。酒似移盤石，歌疑唱採蓮。
他鄉逢素節，何處覔黄花。白髪登髙嬾，將錢向酒家。
欲覽會稽城，試上龍山頂。越王不復來，萬家春樹冷。
片月掛遥岑，蕩漾湖波裡。山僧猶未眠，謖謖松風起。
咫尺不可見，夷門風雨多。一水非銀漢，無梁當奈何。
秋風江上來，吹轉東流水。停橈有所思，月白長千里。
出郭饒山水，鳯凰隠化城。别來風雨夜，夢斷虎溪聲。
解下鷫鸘裘，恰貰酒一斗。笑問酒家胡，有客如此否。
蠶事猶未起，登樓理曉粧。雙眉元似黛，不用畫張郎。
東郡多山水，髙蹤想古人。欲歌招隠曲，風雨暗相親。
鶯花愁不廢，藥石病難除。二仲勞相過，春風滿敝廬。
黄花香裛露，采采滿東籬。不有陶元亮，誰來倒酒巵。
澄澄若耶溪，盈盈採蓮女。將花比玉顔，溪上自容與。
夜來北窓雨，蕭蕭竹偃扉。朝望城頭山，白雲濕不飛。
松林度鳥急，鷲嶺巢雲低。欲問蓮花社，斜陽過虎溪。
春色已平分，名花猶未吐。把酒一酬之，我歌花且舞。
竹樹滿山隂，前賢跡未掃。試流曲水觴，醉藉王孫草。
丹青留日月，輦道積莓苔。王氣千秋盡，猶傳玉帛來。
九嶷何處是，玉輦幾時過。千秋悲帝子，竹上淚痕多。
片月照金閨，紈扇不堪把。珠簾上玉鈎，霜覆鴛鴦瓦。
春欲歸何處，流鶯也不知。只應江上水，暗與落花期。
曾向錢唐住，聞鵑憶蜀鄉。不知今夕夢，到蜀到錢唐。
挂帆涉滄波，瞬息三萬里。蓬萊有會期，莫爲風雨止。
庶人常用贄，貴在不飛遷。飽食待庖宰，虚教兩翅全。
醜婦易為潔，愚兒多守純。天将惡文采，萬物恐無春。
夜落無人見，朝看到處新。非君有分别，力不柰松筠。
素影上帘旌，玉宇殊清绝。斗雀傍檐飞，触落梅梢雪。
虚斋帘不卷，谡谡打窗声。素色来书幌，无镫夜自明。
登山如登雲，盤紆千仞上。寥寥萬松陰，惟聽疏蟬響。
綿綿遠樹低，渺渺長河直。新月受餘霞，流光如琥珀。
儒家重飾終，墨子論薄葬。事人與明鬼，於義各有當。
杯棬與手澤，惓惓不能忘。所以鼎湖人，涕淚收弓裳。
漢文恭儉主，石槨生汍瀾。達哉張釋之，妙喩錮南山。
景純詠遊仙，意欲翔寥廓。如何著葬書，所志在糟粕。
蘖莊山水好，此意眞綿綿。佇看松與竹，一一長風煙。
瓜香濃欲爛，蓮莟碧初勻。含笑知何處，低頭似愧人。
不識劉公字，今方覩一斑。筆兼歐蔡體，品在上中間。
莫訝萱枝小，能施宮樣粧。只緣沾染足，絕似杜蘭香。
雨霁月弥静，无人共遥夕。乱蛩风露寒，虚堂入秋色。
逸少曾留翫，人因喚右軍。鳥名加爵號，不離羽毛羣。
繁英若飛瓊，老柯如屈鐵。持此歲寒心，努力戰風雪。
巢餘太古雪，人有正始風。頭如雪絮白，面作春桃紅。
一泓雖淺清，長時自甘冷。可憐病渴人，臨深垂短綆。
深院鎖蛾眉，黄花一兩枝。晚來天氣好，渾似早春時。
溪作玉膏色，洞如天琢成。倩誰呼白鹿，將我上瑶京。
向晚菱歌起，風平水不流。鴛鴦兩相逐，飛過採蓮舟。
叢叢扶重蕊，微風動弱枝。北人言語巧，喚作菊酴醿。
鸡鸣窗欲白，无计留君住。纵使后当来，何如今不去。
筆法推黄子，鍾王共一機。試摹三大字，歸榜舊巖扉。
居人晏猶眠，行子夕未宿。此心從何生，却道力不足。
人情樂安肆，晝夜物欲嬰。惟敬以直之，山立而川行。
一物具一理，皆有極則處。索焉而不精，於德何所據。
朔風撼書窗，苦雪壓斑竹。道人晚歸來，窗紅竹還綠。
險絕昌溪水，如何亦問津。命分毫髮地，利役古今人。
萬事慚強聒，中年偏寡歡。養精勤閉目，留待老來看。
吾年垂四十，頗亦厭虛辭。結習渾難盡，鳴秋略有詩。
江中聞雞鳴，音響極抗烈。坐念祖豫州，要為天下傑。
此去謁吾主，驚人須一鳴。難忘晉公語，霜鬢為論兵。
積鐵黯然流，駕霆與之騁。時有片雲飛，茫茫帶孤影。
視海為吾地，方能守此州。可憐壯士淚，空作接天流。
星辰在其上，波濤在其下。碧落浩冥冥，海心玩秋夜。
七歲渡此水，往來三十年。誰言人未老，處處是桑田。
二男并一女，隨我上梯雲。烈士甘焚死，丹心照紫雯。
白雲入戶牖，幽趣頗相關。俗遠人無累，心夷物自閑。
老幹矗無容，虬枝蔚相倚。圖以歸草堂，怡怡有深旨。
避閙深違俗，耽閑懶作書。故人無誚我，丘壑政關渠。
一世詩中豪，用意常在小。永叔故可人，舉頭驚飛鳥。
臨川不易到，宛陵何可追。憑君嘲老醜，終覺愛花枝。
詩要字字作，裕之辭甚堅。年來如有得，意興任當先。
田舍計最高，本自輕玄德。徑上大牀眠，陳登翻作客。
高閣下臨江，獨居無與語。坐看春水生，十日鳴江雨。
甘苦難喻人，何為箸談藝相知定吾文，未可望後世。
平生江湖思，中年去住心。孤帆向空盡，暮靄帶山沉。
去日總如夢，浮生徒自勞。樓頭夜深客，闇坐聽江濤。
朱顏棄我去，繁花為誰妍春來當自惜，莫惜買花錢。
身老心尚孩，才衰語猶綺。未可破沉迷，一生端賴此。
臨水知身老，驚秋覺世移。道人餘習氣，花落戀空枝。
畏暑久廢吟，初涼頗思酒。檻外足風濤，秋江落吾手。
霧起江旋隱，雲橫月自華。何人念秋柳，疏影尚夭斜。
沉寥氣未清，空水自交明。樓外無所見，煙中聞鶴聲。
涼影白紛紛，空中行一鏡。下有獨吟人，不隨萬籟定。
山蹊斜繞澗，村市暗通橋。紅樹春常在，沙河雪不消。
窗懸柳林月，衣帶信陽酒。不見何景明，孤吟振林藪。
風從金口來，入我盟鷗榭。欲尋半日閑，臥看斜陽下。
雲凍雨無脚，寒凝霜有毛。却能開霽色，愛日炫初晴。
江聲定奇絕，氣涌如排山。忍寒吹燈坐，得意風濤間。
風江已自豪，妙雜秋雨響。泬寥不可名，閉目試一往。
作尉窮谷僻，官高何足論。溫溫有風味，憶昔李公存。
滄江無盡水，夜夜隨潮去。若復作潮來，滄江止不住。
月是釣愁鉤，鉤來無數愁。月愁有密約，相見五更頭。
亂山截殘陽，黯然復終夕。不廢我嘯歌，聲猶出金石。
峯明月未上，流碧滿庭除。空山獨吟人，百蟲來合余。
夜色不可畫，畫之以殘月。幽人偶一見，復隨清景沒。
莫訝青山小，山因洞得名。仙人騎鶴去，留蹟在空明。
解兵如息陰，去官即飛舉。歸山養須髯，猿公是吾侶。
掛起梧桐月，先成一夜霜。與君飛大白，一口吸秋光。
中土太淡素，東皇染半節。此君已不羣，此種更奇絕。
守邊有上策，興學以平亂。三歎登斯堂，彌天待童冠。
當年若有感，含意苦難寫。何事更銷魂，江樓獨吟者。
人起魚皆驚，燈休室如晝。素娥何所苦，頓比前宵瘦。
月意誠太孤，耿耿終無語。碧落在窗前，徘徊吾與汝。
林影何蒼蒼，池光何皎皎。夜色不勝清，轉愁天欲曉。
一枝碧芙蕖，似向明湖插。志業能累人，如意空拄頰。
鵲山古洞天，寒食幻煙雨。踏雪有奇情，試為吳兒語。
濟南有此湖，便欲江南壓。瀟灑元裕之，波間看玉塔。
伏流忽涌出，如觀茶鼎煎。安得好事人，更尋金線泉。
避熱向何處，清風滿鐵祠。懷人不可見，菡萏在清池。
雲歸山蒼然，雲起化為佛。雲幻佛亦幻，真相定何物
龍潭龍已去，惟見石嶕峣。為龍長寫照，夭矯欲衝霄。
人事堪勝天，有術在因地。立國莫如農，為君言水利。
萬樹飽經霜，千峯留夕陽。摩挲看山眼，莫負好秋光。
石刻燒已殘，樓觀亦何有。盤谷覓題名，苔花翳誰某。
真人乃非人，大患在有身。身滅神亦滅，其人安能神
獨往將安歸，釣名終不實。何如潛亭人，意中輕得失。
怕见春归去，朝朝下翠帏。落花如有意，故傍玉阶飞。
薙髪令方嚴，是翁獨不屈。何必慕天生，餓夫自成佛。
南行天轉涼，向夕海愈綠。成連去何之，風濤自終曲。
苦縣道猶龍，於陵操如蚓。海若無是非，坐看落日盡。
栖栖旋兀兀，忽忽復遲遲。趙女言微中，阿誰似若癡
箕斗不能神，獨愛橫天彗。借汝為掃除，一豁平生意。
長歌還入關，垂老氣更烈。挾山超海意，賸為兒女說。
湖庄多放鸭，拍拍烟波里。薄暮一竿招，归来抱凫子。
白日金騰湧，蒼波雪散飛。海山與兜率，何處是真歸
水国无薪木，厨寒媍子饥。可怜大隄上，偷拾败芦归。
碧影影含芒，浪頭弄微彩。風急莫開窗，月痕吹入海。
善根不隱沒，地味常增長。贍部放光明，有情屬吾黨。
悲涼從軍行，慘淡山水筆。是家多名士，累世見毛骨。
奇石不可見，佛雲今有圖。殷勤畏廬叟，為作補天餘。
兩岸樹蒼蒼，孤舟湘水旁。猿聲啼不住，明月照篷窗。
夏熱秋逾甚，寒梅暑亦開。無塵管城子，幻出雪枝來。
荷葉迎風聽，荷花過雨看。移床橋上坐，墮我鏡中寒。
鸡鸣山外村，村树晓烟碧。人行细雨中，一路看春麦。
園豈埋香地，梅為感逝花。有人憶花影，無語自橫斜。
道是春來早，如何未見春。小桃三四點，偏報有情人。
過雨天猶濕，新晴日尚寒。懸知曉粧好，破霧急來看。
雨打知無那，春暄絕不禁。小風千點雪，落日一鬚金。
曉霧殊未明，墜月欲無焰。樓頭彈指人，忽有山河念。
放閘冷泉亭，抽動一天碧。平地跳雪山，晴空下霹靂。
流芳與遺臭，理欲方交戰。我亦楚靈均，心哀蘭芷變。
籬落深深巷，茅茨小小家。冬晴好行脚，何處不梅花。
月落窗中暗，月來窗外明。夜深風弄葉，疑是有人行。
草緑春風轉，花濃夕照曛。翠華門外度，鳳吹杳難聞。
貞態由來白，輕紅故惱人。莫将桃李比，别是一枝春。
朝回典却衣，酒債仍常有。何處寫幽懐，村村是花栁。
清景無終極，頻來未屬厭。遠山秋後出，茅屋近來添。
酒入春逾勁，天寒燭始明。偶然傾一盞，政爾忽三更。
躞蹀意未斂，沈吟神更遒。九原如可作，下從忠端遊。
比雪猶鬆在，無絲可得飄。輕拈愁欲碎，未嚼已先銷。
村昏雨不开，轻烟忽相接。山寺暮钟天，萧萧落黄叶。
不爲太平出，胡爲名醴泉。兵戈方滿眼，聊以慰凶年。
韻絕香仍絕，花清月未清。天仙不行地，且借水爲名。
池面尖風起，煙痕一拂微。無形還有影，掠水去如飛。
龔孔與麗華，迷昏竟宵晝。只知歡似前，豈知禍萌後。
江頭欸乃聲，驚散寒雲影。漁竿掛夕陽，月照芙蓉冷。
廛市厭煩囂，偶來幽寂處。水流半掩扉，坐久却忘去。
秋水連天際，鶩飛帶晩霞。景中人不見，惆悵咏蒹葭。
秋色正瀟灑，髙齋聞雁來。我心渺無際，隨意坐莓苔。
纖纎弄玉盆，月掛垂楊樹。盆中影似郎，幾囘捉不住。
老子燒香罷，蜂兒作隊來。徘徊繞襟袖，將謂是花開。
獨伴奚奴行，為予拖竹杖。雲深遊興闌，扶爾青山上。
明月映弧桑，鳳麟鍾氣香。擎杯喜夜永，熳爛啟禎祥。
排日上牙牌，記花先後開。看花不子細，過了却重回。
何處新春好，深山處士家。風光先著柳，日色款催花。
雲袖危相複，霜鐘韻政遲。忽然數聲急，却是住撞時。
店歇疑爲旅，溪行當出郊。莓苔依斷蓼，翡翠上寒梢。
英州挽不來，峽山推不去。行了一日船，依舊朝來處。
覺後難重睡，醉餘還獨醒。東窗不肯白，挑盡一燈青。
殘夜不須眠，獨起誰同調老我莫彷徨，片月猶年少。
染露金風裏，宜霜玉水濱。莫嫌開最晚，元自不爭春。
愚公欲移山，恃有子孫在。老夫當及身，移樓著人海。
千古一中秋，曾經幾詩客。千秋一月明，誰得共魂魄。
此地先春信，年年只是梅。南中春更早，臘日李花開。
高館不知處，遊人空往還。亂鴉殘雪樹，荒冢夕陽山。
以我长安雨，沾君南北衣。眼前秦汉水，流去几斜晖。
利傍有倚刀，猘犬憎蘭佩。禮義苟不愆，孤行在我輩。
强惜數莖鬚，惟愁白却渠。朝來都白盡，愁惜兩何如。
不雨怜生草，曾亲撷翠人。林塘三百步，车去竟无尘。
節近親庭遠，天寒日暮時。未風窗已報，欲雪脚先知。
雨气侵罗袜，泥痕黦画裳。春阴太萧瑟，归费夕炉香。
想见明镫下，帘衣一桁单。相思无十里，同此凤城寒。
與月隔一簟，去天爭半篷。若無篷與簟，身在大虛中。
霜風欺斷柳，星月愛平蕪。船暖知村近，鐘寒想寺孤。
芍藥新移種，紅拳餐萬雛。看來已可愛，未問有花無。
一代薌林老，吾生不並時。來尋白玉柄，祗見紫蘭枝。
摘杞搜枯梗，攀花脫脆包。蝶呈新樣粉，柳送隔城梢。
久别霓裳曲，春情一半灰。不堪镫下坐，重检旧罗衣。
镫市朱门女，香熏绣袜浓。归来偷看镜，渠貌不如侬。
桃花開已繁，溪水濺濺去。不見持盃人，自歎來何暮。
烈性不可灭，苦心祇自知。可怜断指日，即是断肠时。
生不能并生，死乃可同死。来岁墓门花，开作血痕紫。
棲巖既下集，賓天復上征。八子似荀氏，中當有慈明。
月色幸自好，元無半點雲。移床來一看，雲月兩昏昏。
蜀士相與語，故家誰得如。千年令威宅，一紙伏波書。
問訊溪頭樹，如何殊未春。亦應心老大，不逐世陳新。
不見罘罳闕，于今已十春。素衣不忍棄，爲有洛陽塵。
秋色丹楓畔，愁心白雁邊。東來又相失，更擬待明年。
醉裏還多感，醒來却更愁。醉醒都不是，愁感幾時休。
白盡汀蘋老，黄彫岸草秋。西風正蕭瑟，何處不堪愁。
望峽初愁遠，當前忽不知。如何船進處，却在棹停時。
水聚即爲漚，漚散還爲水某。祇這聚散中，便是真如理瑛首座。
岁暮梅花发，幽怀两地牵。云端闻犬吠，报取太平年
春半花全退，詩人尚道遲。惟應讀書苦，聲調作吾伊。
池中不见莲，空怀古君子。当年一片云，长映心湖底。
清瀾深幾許，夏潦冬即空。定非蛟龍宅，徒爲螺蚌宮。
竹色豈不好，道旁端可嗔。只教寒雨裏，將冷洒行人。
碧宇嫠蟾老，沧波一夜枯。吞声蓄残泪，心底欲成湖。
老夫豈不眠，只是眠未得。若到睡思來，華胥是誰國。
欲爱生诸秽，俱盛一草囊。应从持犯入，当发紫金光。
遠目隨天去，斜陽著樹明。犬知何處吠，人在半山行。
庭前綠荷葉，香氣濃於酒。疏雨忽飛來，的皪明珠走。
疏雨隨風迥，輕寒薄暮歸。猶憐數花朵，辛苦駐春輝。
於越三年客，思家一百旬。如何今夜月，卻憶鏡湖春。
昔與鴈同歸，今來鴈北飛。殷勤祝過鴈，來往莫相違。
春曉正堪睡，娂他牎上明。無端雙楚雀，又向屋頭鳴。
春到四經旬，元來未見春。柳條將軟碧，爭獻上番新。
風梢舞空烟，露葉滴晴月。折取寄情人，感此歲寒節。
身世谩悠哉，田园首重回。春来亦何事，忽忽叹庭槐。
杖屨清晨往，縑囊薄暮歸。閑官廳事冷，蝴蝶上階飛。
坡公覓歸路，老子出函關。隔隴誰吹笛，開門雪滿山。
楓老顔方少，山晴氣反昏。舊貧今更甚，已冷幸猶暄。
同辇笙歌地，荒池风露天。无心更怀古，凉夜正甘眠。
知音慚李令，問我復何爲。道義惟添睡，功名只有詩。
寂寞园中树，飞花委绿苔。春风易吹落，何似不吹开。
何处提壶鸟，荒园自叫春。夕阳深樾里，持此劝何人。
妾心如垂杨，不系羁人梦。昨日东风生，丝丝为君动。
夢裏不知別，西窗坐夜談。醒来差記得，與子說江南。
鬱勃梅花瘦，蕭疏竹影橫。滄桑誰不老，千古只雙清。
目极去帆遥，身随飞鸟举。日落大江寒，风吹塔钤语。
野外风萧萧，烟波澹将夕。不知明月生，但见前山白。
寒风吹客衣，落日随归犊。古径踏松花，疏烟斜野竹。
燭下一枝梅，欲開猶未開。渾如玉冠子，戴月上瓊臺。
流光一彈指，指月辨難休。休倚重欄望，望中煙水流。
橋壓荷梢過，花圍橋外饒。荆溪無勝處，勝處是荷橋。
水到荷花蔕，風生菰葉梢。鷗鳬晚聲散，天水夕光交。
猿臂生何晚，彫蟲死較遲。晚生妨底事，遲死獨堪悲。
雪洗林花頰，金挼隴麥髯。捲簾雙眼遠，隔樹一峰尖。
霧月撩人白，風燈惱客青。倦多資美睡，酒薄免遲醒。
不識弁山面，相逢笠澤詩。祇應晚雲散，玉立對門時。
想見謫仙裔，卷簾雙眼寒。雲山千疊碧，飛舞入欄干。
憶我南溪北，千巖萬壑亭。妬渠紫陽叟，詫殺一峰青。
韓子不肯佛，饒操苦出家。何如妙浄老，紫橐碧蓮花。
蕭灑低低屋，虛明小小窗。客間那得許，窗外更寒江。
晚暖好登臨，吾衰也不禁。雪殘千嶂玉，日落萬梢金。
花早春何力，香寒曉儘吹。月摇橫水影，雪带入瓶枝。
雪已都消去，梅能小住無。雀爭飛落片，蜂獵未蔫鬚。
非我非非我，離魂豈自知。整妝頻眷顧，誰慰寂寥時。
雪入迎春鬢，茶醒學古胸。夢回霜滿屋，吟到月斜鐘。
慧絕辭脂粉，香空解梵情。隨風何自在，底事入茶鐺。
細雨消殘暑，輕邀小茗甌。宵深蟬韻碎，似憶去年秋。
靈源無渡葦，草閣有書呆。星落些些子，隨君任意栽。
同心雙幻網，環宇一空囊。何意今宵月，來圓昨夜光。
欲問金沙信，聊登度雪臺。碧桃良解事，開過架梢來。
隔岸淮南樹，中流渡北人。數來無急務，一數一回新。
寒力欺誰得，知儂典却衣。暮禽差慰眼，不作一行歸。
正月十四夜，如何月便團。似知吾輩出，預借上元看。
蚊子因涼減，蟬聲入暮多。有愁無處著，不飲欲如何。
未夜身先卧，不春花已開。泣殘雙淚雨，愁得寸心灰。
湖水吞天去，湖風送浪還。銀山何處是，青底是君山。
山醖今朝熟，黄花老不香。沉陰千萬里，何處有重陽。
霧鬣如無筆，霜蹄不带埃。直言明眼著，若箇是龍媒。
吉語聞田父，新年勝故年。借儂百觳觫，雨裏破荒田。
竹萌何處在，石笋眼中青。乞取分幽徑，難忘玉笋廷。
指下生寒影，針端即化工。冰痕將雪點，不受燭光融。
不到清溪路，人間千過春。青溪人不老，應憐郭景純。
翡翠隨潮月，琉璃共佛燈。沉香聞遠遠，珠樹間層層。
艷艷燈欺月，英英人勝燈。紅綿開四照，金鳯起千層。
風雪三冬北，江潮二月時。怪今阿那事，不得作春詩。
朱晚鳥歸宿，倦飛憎世樊。綸巾久接狎，訴語不嫌喧。
藜牀坐來久，前年曾到門。聞道蓬蒿滿，秋風著舊根。
大隠隠於酒，小隠隠於竹。何不呼麴生，來同此君宿。
酷愛鄜州月，真分紫府燈。月收烟蕩漾，燈比石稜層。
樓子燕脂色，燈前艷更鮮。看花直到曉，今夕不成眠。
積雨晦滄溟，歸期燕不靈。何能陪社飰，應爲厭侯鯖。
雨換溪溪玉，花呈嶺嶺春。秧田暄處早，茅屋補痕新。
霜重曉未覺，日高融始寒。空牆半根濕，落葉片聲乾。
同遊不二境，却有别離情。爲日添香火，中原正用兵。
華藏有主人，百界轉纖埃。主人順喚客，低頭不敢來。
窈窕吾山好，欄杆我屋宜。胡然名未著，不得謝公詩。
怯見詩千首，慳持紙百番。紙多詩剩到，費殺啞兒言。
雨中新種竹，波上舊來鷗。客子何時樂，幽人未肯愁。
南走京洛道，羸驂到却回。只應如幕燕，自有社相催。
秋爲棗多暑，天因禾未霜。吁嗟爾兇虜，宜亦畏皇綱。
草木衰殘意，關河離别情。秋風已如此，况復更論兵。
雨裏花開過，愁中燕到遲。一春都寂寞，不作送春詩。
信美非真美，徒勞本自勞。異鄉今日社，寂寞食無糕。
太乙池中艦，洞庭湖上篷。問誰今得樂，宇宙釣絲中。
众里寻他遍，相思又一年。何人听夜雨，点滴是缠绵。
长夜人无寐，心中自有愁。小窗知我意，呼得一轮秋。
愁来挥不去，裹卷付清风。万里迷归路，江南暂勿通。
梵志問故鄰，木蘭坐舊床。去恨已斷絕，歸意更淒涼。
莫名愁又起，收拾入新诗。寄与东风晓，来年芳草知。
春烟雨岸平，流水一竿冷。夕阳隔谿来，零乱桃花影。
無奈國風怨，薺荼論苦甘。王孫舊肥羜，湯餅亦多慚。
關深羈思滿，風斷綠陰單。一遇空門侣，那知行路難。
秦秦何處樂，獨自託孤枝。玉粒知無分，清風也自戲。
若說真州水，時人不道甘。天寧老誰識，板齒毛鬖鬖。
葦管予何愛，輕圓稱白毫。固知今獨妙，舊數浙西曹。
拂拭方山帽，安排一複巾。春秋書滿架，整整莫因循。
风叶作离声，萧然客独行。多情故山月，常向马头明。
白草屯边路，黄花戍里程。西风三万里，吹满别离情。
滄波眇碧落，蘆葉生秋風。一船不結纜，長嘯月明中。
雁逐暮雲斷，蟬驚秋夢寒。蕭條關塞曲，不復和愁彈。
觀山有竒術，捾此天地根。白雲飛不去，一片玉渾淪。
天逺水復遥，白鳥獨長往。當從息機人，發此天際想。
海岸水西流，看山正倚樓。迢迢煙九點，笑指是齊州。
汗漫魚龍窟，消搖虎豹關。死生渾託醉，何獨夜郎還。
昔者列禦冦，泠然禦其風。方諸徹秋水，乃今見猶龍。
幽人卧春曉，四山雲氣迷。閉門，呌殺護林雞。
秋風來蒼梧，白月下九疑。不見湘夫人，一枝空淚埀。
个个竹弄雨，丫丫樹撑煙。還教來拜石，癡絶伴清妍。
莫咲虎頭癡，偏憐鳳尾埀。粉牆遮不斷，翠雨濕多時。
山青緑樹深，白雲更多少。憶爾越中行，揚帆看春曉。
飛去三千里，開過幾刼春。此言誰解得，還汝日東人。
白雲不作雨，作雨但霏微。長罨青山路，唯教翠濕衣。
菉竹在坡陁，兼葭隔洲渚。咫尺雨中秋，披圖謾愁予。
雙蝶忽飛來，撲之意偏好。繡扇著春堤，恐汚宜男草。
雨泣枝上花，风搅丝边絮。之子期不来，点点鸦飞去。
我非巢许流，到此涤凡想。青山无古今，白云自来往。
多情楊畔兒，芙蓉生繞床。舊屋君未歸，蒲池已淒涼。
归雁空将信，寒梅又过花。恐添慈母泪，不敢说思家。
紅塵歲月晚，白社煙霞交。相思得相見，作底不逍遙。
仗剑天下游，延津不可渡。不平事尚多，莫便化龙去。
山頭百尺井，有徑看如失。唯有參横時，山人起自汲。
此是鄜州月，人間應更無。欲垂清夜淚，桂影莫扶疏。
朝歎烏皮几，暮歎木樨床。勞我情不堪，念君罪不涼。
淡月明空林，寒云隐危堞。墟落寂无人，萧萧下黄叶。
不能送行客，贈以綠楊枝。試看青青眼，此心當自知。
石橋不得往，烏藥不寄來。空令圖畫裏，指點說天台。
何敢愛筋力，無勞戒勵重。但當知諱字，聞說是雅中。
飄零塵俗客，再見水仙花。清芬二十載，饒殺蘭杜家。
前馬去駸駸，年少意有餘。後馬追馳驟，喘殺肥髯奴。
山醖今朝熟，溪氛起正炎。醉予難酩酊，泣汝淚闌干。
黄露結青枝，風吹散秋雪。憶昨馬蹄忙，壯年心未徹。
日出赤城霞，瑶臺宴萬花。酒闌朝絳節，整整復斜斜。
穂長仍葉宻，紅粟綴枝鮮。種秫今年熟，相將買酒舩。
月女烏雲滑，瑶笄墜許長。花神藏不得，清露一簾香。
扶下七香车，钗头玉燕斜。明知郎秉烛，故看胆瓶花。
昨夜一花飞，今朝一骑归。归飞如有约，辛苦是春晖。
緑水滑可染，白石明可把。髙林落秋聲，誰舩繫其下。
桐花落銀床，竹色被蘭渚。六合飛炎埃，髙堂不知暑。
采得崑岡玉，連雲種小亭。月華潤靈雨，虹彩燭蒼冥。
朝乘百花舫，暮醉百花潭。纎纎潭上月，流影照清酣。
露下仙人掌，雲生玉女牕。弱流三萬里，飛度寳魔幢。
東閣觀梅放，西池夢草芳。絶勝驢背上，風雪灞橋傍。
花迷巷南北，水接壤東西。行春向何許，只在浣花谿。
燕尾艎飛水，鵞黄栁覆隄。水流花似雪，疑是武陵谿。
麟晡麻姑擗，桃花緱母栽。天家青鳥使，飛去復飛來。
芳草生書帶，香芸辟螙魚。鈎簾雙燕入，長日坐看書。
此君有清節，髙居在空谷。吹簫躡鳳翎，珊珊鳴佩玉。
金粟花千樹，銀河月一輪。舉杯邀對飲，天上謫仙人。
箕踞長松下，谿流如白雲。美芹采南澗，可以奉吾君。
楊栁拂谿流，風牽荇帶柔。前山青可數，停楫坐舩頭。
前殿承恩者，而今宠亦衰。妾颜犹未改，惟有镜台知。
落木秋風裏，空庭夕照邊。草玄人不見，滿目是雲烟。
木葉涼初下，江波靜自流。日長天地闊，閒殺釣魚舟。
誰將白玉簪，棄擲瑤堦下。疑是綺牕人，綠髪朝來把。
漁父裁蘆管，吹成竹笛聲。嗚嗚雲外調，不帶玉關情。
秋水高數尋，石壁落千丈。時有蕩舟人，閒來坐天上。
夕陽明極浦，高木下天風。水調無人和，長歌倚釣篷。
行雲無定蹤，流水向何處。中有得道人，無來亦無去。
寂寞古牆根，蒼苔半掩門。幽人獨未寢，疎雨滴黄昏。
出門望南山，日夕山光冷。山月出未高，棲鴉動林影。
偶來看青山，因對白雲坐。此意同一閒，青山白雲我。
無樹不秋色，有時聞鳥聲。村深山路迮，人在磵邊行。
莫謂村莊小，田園豈在多。平泉與金谷，生事近如何。
秋水可鑒貌，晩山宜放船。絶憐江浦上，好景夕陽邊。
誰將白玉盤，掇入波心裏。虚堂生白光，山童夜驚起。
孤峯嵌高閣，千里縱奇觀。海闊雲濤迥，山荒隴樹寒。
朝耕上隴田，暮畊下隴田。年饑徵斂急，賣爾了官錢。
胥吏夜催租，嗷呶鳴不絶。安得長官清，開門卧明月。
九畹邈已廢，三湘流至今。空吟楚臣句，不識楚臣心。
來日流鶯至，去日落花深。青春自來去，鶯花傷客心。
欲折紅梅朶，看來不忍攀。週迴尋四處，恰得一枝繁。
徘徊想此夜，夜長猶未眠。出門還復入，無語月空圓。
別殿香三炷，斜廊酒一盃。官閑非侍從，騎馬卻歸來。
慘慘高槐落，凄凄餘菊寒。粉牆多記墨，聊爲拂塵看。
苒苒渭濱族，蕭蕭塵外姿。如能樂封殖，何必醉中移。
山木有甘實，托根清禁中。歲芳搖落盡，獨自向炎風。
淺艷侔鶯羽，纖條結兔絲。偏凌早春發，應誚衆芳遲。
紅白薇英落，朱黄槿艷殘。家人愁溽暑，計日望盂蘭。
濯錦江頭樹，移根藥砌中。只應春有意，偏與半粧紅。
不忍與君別，憐君仁義人。三年官滿後，依舊一家貧。
風過桐葉落，夜氣自蕭森。空好當頭月，寒蟲不肯吟。
悵望今夜月，何不似扁舟。載得阿儂去，悠悠河漢浮。
翠煙紅雨濕，桃李下成蹊。坐沐春風煖，何堪杜宇嗁。
靑山迓詞客，鶴翅共雲垂。新作淒其句，疑難問與誰。
兩眼漸多霧，浮華辨不詳。書中有金玉，借爾幾支光。
何處尋眞我，靑衫拂不平。會心相一笑，兩箇腐書生。
腐草應無恨，飛星別有情。殷勤勸學業，肯與月華爭。
淸宵蟲已寂，一葉壓窻臺。初怯蒼涼夢，秋心落酒盃。
漫品秋滋味，來聽雨後風。一鷗驚葉落，飛破夕煙紅。
野老藜藿腸，飽知晚菘味。惟應肉食人，少玩圖畫意。
叢萱樹北堂，宜男吐幽芳。春暉盎如酒，庶俾百憂忘。
空山白雲堆，中有隠者居。悠然兩無心，塵世將焉如。
開從百花後，占斷羣芳色。更作琴軫房，輕盈瑣窗側。
老蔬生嫩莢，雲濕月初收。憐惜無眠客，輕敲一院秋。
樹搖風影亂，簾隔小窻幽。明月殊無賴，窺人搔白頭。
雞飛邨犬跳，曉日共牀搖。生死一懸念，塵心竟未消。
差極人臣位，南柯夢轉虛。蓋棺論未定，頗費史家書。
朝穿半岭云，暮踏斜阳路。不觉负薪劳，歌声破烟树。
河柳擅佳名，青條發紅穗。因愁百卉嬌，強作芳菲意。
峨峨楚南樹，杳杳含風韻。何用八千秋，騰凌詫朝菌。
琵琶音最好，解说别离难。多少伤情事，曲中和泪弹。
恬和效春律，芳茂若秋松。盃畢花枝放，吳伻俳笑空。
靑帝初開竅，春情半未濃。相期二三月，一醉杏花叢。
雲倦隨風去，新池落玉盤。莫照桃花面，珠淚未曾乾。
一夜風兼雨，翠肥紅也肥。可憐雙蝴蝶，飛卻不能飛。
汲泉吾自煮，蟹眼立旗槍。漫品閒滋味，淸風滌俗腸。
樂在滇山水，遊人思不歸。空勞千里念，夢逐綵雲飛。
纔憎嚴暑逼，忽爾感秋寒。百病趁此隙，吾生每不安。
塞鴈影空過，扶頭不關酒。此情何所堪，寂寞獨吾有。
我懶心塵積，我愚人莫及。深宵秋不禁，猶向楼頭立。
來聽芭蕉雨，風淸韻自幽。吟魂從此繫，千里有同儔。
孤巘秀何似，碧蓮含未開。誰將脩月斧，斸取一尖來。
不欲撐雲破，落拓風霜裏。天餘一點藍，汝心或未死。
兄也錯到底，猶誇將相才。世緣何日了，了卻早歸來。
起自萍之末，蕭蕭吹夢裂。此愁千古同，能味不能說。
秋月初逢滿，淸光倍可憐。閒蟲勿相擾，人鬼此團圓。
聼風梧影亂，聼雨夜何其。秋氣滲窻入，勿教吟鬢知。
栁色闇閶門，霓旌拂曉雲。湖邉采香罷，就閱水犀軍。
妙德清凉地，春風駐嵗華。茵陳三獻酒，玉色絢晨霞。
日透微風暖，風揉嫩日佳。祇知趲桃李，不道落梅花。
凴棺無可語，細雨滴殘春。此別期多夢，井華同硯分。
紅顔雖命薄，猶是漢宮人。一上玉關道，天涯淪落身。
伯夷恥周粟，仲連豈帝秦。清風千載上，林下一閒身。
第一傷心事，殘骸不及收。萬魂遊蕩處，明日又高樓。
吩咐三巴水，流乾無盡哀。應知埋骨地，聖火即将來。
悲情難自抑，往者已成虛。肯惜卑微力，有心呵一孤。
天地有此山，植此毛竹久。我本山中人，清風振千古。
國破不共天，軍行却掃地。一言活萬人，三泖終吾志。
赤鑑有遺利，曠古無人興。今師欲斷海，海若當效靈。
拳石漱芳玉，夢回堪洗耳。客至館於斯，妙處從此始。
入夜始維舟，黄蘆古渡頭。眠鷗知讓客，飛過蓼花洲。
花間報曉晴，巧弄百般聲。未可嫌饒舌，猶勝鴈不鳴。
皓首抱遺經，堪憐誤一生。空共蠹蟲飽，自作忍饑聲。
草枯根不死，春到又敷榮。獨有愁根在，非春亦自生。
西都不知壽，安用獨長年。縱有丹爐在，難吹漢火燃。
微蹤一腐草，霜重不禁秋。想悟浮生短，常爲秉燭遊。
細雨散秋寒，蒼煙漠漠起。孤行山道中，夜影車如魅。
子熟葉將老，霜刀割且深。為有枝棲鳳，故存不死心。
珍禽飲盆池，將扇撲窗戶。一聲驚得飛，再聲驚不去。
梅萼送春來，春來我愈衰。我衰何可惜，應惜一枝梅。
失落寒泥裏，靑君欲喚起。餘華迸作雷，劃破夢之鄙。
世上癡兒女，爭趨乞巧筵。婦鳩甘抱拙，不諂鵲橋仙。
白雲滿空山，山空人未歸。拄杖莫敲門，恐驚白雲飛。
人心有炎凉，我心無歡悲。篋中重自珍，會有薰風時。
釀成百花脾，聊爾了口腹。人知口中甘，誰料腹中毒。
小雨息蟬喧，分涼到蒲簟。午牎荷葉風，妥送夢魂遠。
疊巘青螺擁，閒雲白練舒。林椽數間屋，彷彿似吾廬。
八駿去已乆，驊騮未易逢。君看七十匹，若箇是真龍。
斜枝飽風雪，疎花淡冰玉。一鵲忍清寒，居然伴幽獨。
竹竿穿竹籬，却與籬爲柱。大小且相依，榮枯何足顧。
老枝如屈鐵，陡覺數花新。若露真消息，能令大地春。
松下紫芝曲，宮中鴻鵠歌。誰知四皓力，還比酇侯多。
雲閑常盡日，松老不知年。甚似匡廬下，開亭待謫仙。
正爾吟秋浦，如何謫夜郎。尚疑顏色在，落月滿空梁。
雨笠有時借，雪堂從此閑。眉山秋夜月，清影在人間。
樓擁千章木，山橫一段雲。夕陽遮不盡，猶照白鷗群。
月滿瀟湘浦，移舟試一過。如何今夜雨，重聽竹枝歌。
新居鑑湖曲，爛熳藉花開。留得舟行路，頻看載酒來。
詩人頭未白，又欲隱羗山。好把無聲意，光傳滿世間。
江縣春光早，紅梅卻放遲。是誰枯彩筆，寫得向陽枝。
恠石玄雲立，修篁翠雨垂。雖非與可筆，消得子瞻詩。
懸崖見飛瀑，界破一天秋。松密雲深處，巢居在上頭。
二鳥占叢竹，喧啾春雨時。朝陽有鳴鳳，棲老碧梧枝。
木杪憐孤雀，蓬蒿亦可依。好於生處樂，何用履危機。
太倉多積粟，任汝穴其間。何事銜蘆菔，生紅破一班。
剪得責鸞尾，凉陰欠被分。山風一披拂，掃動石壇雲。
翠雨何曾濕，蒼雲本自低。湘山不可到，轉覺望中迷。
誰寫鵝毛菊，垐開或半開。露華如許濕，都向墨池來。
鉤勒篔簹葉，渾疑雪壓枝。全勝東老壁，詩寫石榴皮。
水濶秋光變，鄉心在客舡。高樓見紅柚，詩意寫樊川。
翠竹閑旌節，黃花老珮環。玉関秋夢斷，紙上看南山。
石好竹亦好，營丘到薊丘。無端閑草木，相與鬪清幽。
一雨眾山綠，姚江春水生。雲林回首處，方覺去舟輕。
膝上橫焦尾，何人識正音。汾亭空有操，不及杏壇吟。
僧舍蘭亭帖，蕭郎取得還。昭陵一片墨，依舊出人間。
江縣紅梅放，雪中先滿春。杏園消息近，為報探花人。
痛飲日操卮，朝昏搃不知。卻嫌猶未達，荷鍤使人隨。
被酒出金鑾，宮袍尚未乾。屋梁今夜月，顏色夢回看。
白鶴行先遠，追隨倦小童。囊琴何用解，倚杖聽松風。
鴉亂暮林近，鱸肥秋水深。江南無限好，圖畫亦関心。
石林春色晚，老節有清芬。待得兒孫長，抽梢盡入雲。
石畔色蕉葉，經霜便不留。偶傳方子筆，宜夏亦宜秋。
懸枝生筆底，春色亂紛紛。疑把孤鸞尾，巔崕掃白雲。
遠嶼連沙渚，西風滿客舡。獨憐江上月，今夜向人圓。
春日深宮靜，閑觀女史箴。倦來俄起立，蝴蝶下庭心。
倦舞霓裳曲，曾教枕簟開。可憐魂夢短，不到蜀関西。
混元初剖判，昏曉豁然分。秀木棲朱鳥，噰噰響白雲。
層翠若鱗櫛，徑迂山舍幽。耕雲人自樂，澗沚飯靑牛。
社日來雙燕，低徊彿畫簷。海棠風不定，誰為捲珠簾。
驢背馱詩去，溪橋有路通。花村茅店小，春日酒旗風。
曠野秋先肅，鴐鵝見一群。老拳猶健在，擊透幾重雲。
巴山一夜雨，剪燭話西窓。何似瀟湘浦，孤篷宿大江。
止酒愁無那，哦詩意已闌。鑷髭非急務，也遣半時閑。
文同本進士，家有篔簹谷。所以俞省元，胷中出淇澳。
團扇寫橫枝，吳華可含咀。誰知江南春，消盡人間暑。
年年寒食節，院落棃花吐。何處鵓鳩鳴，紗窓夜來雨。
崇山千仞餘，歷覽不盈尺。亭中人未來，烟霞日朝夕。
山雨忽開霽，溪流遶茆屋。時有濯纓人，雲端看飛瀑。
西望北高峯，南瞻東海水。不是登吳山，那知春萬里。
青天墮玄雲，萬古收不起。毋勞一點頭，已悟二生理。
昨夜三更裏，嫦娥墜玉簪。馮夷不敢受，捧出碧波心。
漚生復漚滅，二法本來齊。要識真歸處，趙州東院西。
霜葉飛梁苑，風檣指上饒。江山應有助，別恨寄蘭苕。
翠浪兩岐麥，冰絲八繭蠶。今年收倍好，歌頌滿周南。
寶勝千春字，瓊樽九醖香。六宮齊上壽，地久配天長。
嘉定無疆曆，纔開第五春。金穰端有兆，太歲恰居申。
寶扇彩雲開，宮粧襯玉梅。共持千歲柏，爭獻萬年杯。
玉佩響瓊樓，天風五月秋。人間正炎熱，猶軫聖情憂。
夢月佳辰近，端陽令節新。何須纏綵縷，金母自千春。
聖德天同大，熙然萬物春。誰知載厚，發育輔深仁。
彩索金爲縷，香粳玉作團。從今逢午節，歲歲奉親歡。
仙木浮瓊醴，香菰簇寶槃。漢宮三十六，爭奉聖人歡。
庚午仍重午，離明正繼明。炎圖千萬歲，從此愈光亨。
薄薄觚稜雪，融融甲觀風。晴光挾和氣，先到少陽宮。
不语即和谐，天心乃如此。差能胜彼唐，路骨冻未死
雲蒸崑山液，月浸藍田英。臨風咽沆瀣，滿腹珠璣鳴。
赤足种梅花，裹足尝梅子。不为春风生，便为春风死。
縞带橫秋匣，寒流烱暮堂。風塵如未息，持此奉君王。
五里喬松徑，千年古道場。泉聲與嵐影，收拾入僧房。
本自江湖客，宦游常苦心。看君小平遠，懷我舊登臨。
花底無心鳥，春來百種鳴。朝朝老屋外，如和曉吟聲。
春日樓前望，春風陌上吹。客心如楊柳，一樣亂如絲。
打鼓發江干，新月照帆索。壯風不借人，暫向蘆中泊。
敧枕舵棲底，風波夢不安。三更呼起碇，星斗滿江寒。
水上無鳴雞，推篷天忽曙。回望多白雲，故山渺何處
隔斷華夷界，其如此水何無人管來往，輸與白鷗多。
泛泛到中流，蛟龍吹浪起。將身託輕舟，與汝同生死。
雲水一千里，蒼茫落照餘。鳥飛不到此，鄉信付雙魚。
水宿淹晨昏，豈料有今日日上水通紅，雲破山爭出。
草長漁人舍，雞鳴老樹村。篙師速打槳，此地是中原。
霞通海天曙，月來東山白。共是憑欄人，誰足當秋色。
曲水分山陰，輿梁勝溱洧。一詠見高風，駟馬安足取。
野曠晨光發，江清夜氣存。大星翻玉斗，落月墮金盆。
秋砧搗不得，亮月麗髙梧。清暉與君共，素心同妾孤。
雙松含古色，紅樹已先秋。百頃風潭浄，髙情獨泛舟。
舞罷霓裳曲，相逢月下還。髙情倚修竹，翠袖不勝寒。
龔生嗟竟夭，彩筆入窮泉。神理憑誰問，巫咸已上天。
識子自童稚，交親十六年。慚無束蒭弔，抱病泣春天。
磔索銀鬚細，翩翩粉翅柔。百花巡已遍，入夢戲莊周。
密樹蔭清池，魚樂君知否平生江海意，一試釣鰲手。
鳥啼白晝靜，竹土島對楸枰。林深人不見，時聞落子聲。
尋春過小橋，楊柳青如許。黃鳥不依人，郤坐高枝語。
三月櫻花時，仙京盛裙屐。曲檻忽逢春，似作海東客。
縹緲壺中山，飛入竹林下。前臨菡萏池，清絕宜長夏。
既放籬下菊，又開水邊蓼。秋色日日佳，詩興添多少
高賢邈已遠，凜凜生氣存。韓范不時有，此心誰與論。
秋凈日暉暉，間行風滿衣。尋僧雖不遇，折得菊花歸。
針灸仙家法，刀圭海上方。懸壺洛陽市，兒女識韓康。
夜泊寒沙際，江風起舊愁。離情惟怕晚，歸夢又逢秋。
春風桃灼灼，秋雨黍離離。眼底千年事，空山獨坐時。
寂寞茆齋下，孤梅一蕊開。無人知此意，日暮繞蒼苔。
閒居淡無事，臨流忽有得。平生詩外心，灘上一鷗白。
不必論清白，猶懐度暗香。無人知此意，月色正昏黃。
晚節黄金盡，霜枝淡墨新。東籬日昏黑，不見白衣人。
秋色映琅玕，青青共歳寒。過庭山月白，留影易棲鸞。
雙雀睡方濃，桃花笑暖風。休驚春夢斷，長在綵雲中。
平川開逺景，倦客憶先廬。數里閒雲在，東風過雨初。
窈窕川谷靜，蒼茫雲樹深。十年岐路者，一片故園心。
野橋横澗淺，茅屋傍林微。隠者無尋處，春山伐木歸。
漁父空頭白，生涯一舸微。欲浮滄海去，又逐暮潮歸。
此駿産渥洼，神奇莫浪誇。相期千里志，贈子字無邪。
黄檗道場古，裴公心事閒。白詩三絕併，那似敬亭山。
泰山一毫輕，滄海一滴水。我觀天地間，何啻猶一指。
紅粧誇睡足，粉額趁顔開。惟有江梅樣，蛾眉淡拂來。
誤墨雖藏白，飛埃欲斂昏。誰將草玄手，著意寫前村。
明日又新年，愁心隔海天。空山寒雨裏，相對不成眠。
道喪嗟耆舊，人亡獨簡編。家藏六君帖，何必萬人傳。
三賢堂趣遠，四照閣詩傳。高節無人繼，孤山只儼然。
豈是無仙骨，平生百念輕。但存方寸地，吾不計前程。
六國不帝秦，賴有布衣在。懷古獨登臺，斜陽滿東海。
有士五百人，島中猶可國。何事奉頭來秋風洛陽陌。
終築朝漢臺，未預誅秦會。呂雉不能臣，偉哉南武帝。
十四方州富，三千戰弩強。平生愧昭諫，獨未討朱梁。
落日鷓鴣鳴，遙村送獨行。峯回看不見，望望有餘情。
寒雲將逺空，落葉與飛鴻。漢苑秦陵外，悲凉是此中。
帶雨飄階冷，隨風著幔凉。愁心故宫樹，片片落寒霜。
漁人將楚竹，吹向月明中。莫奏凉州曲，金河有斷鴻。
片影雲邊沒，孤聲月下微。雲霄千萬里，何似故巢歸。
十年聞笛恨，此夕更沾襟。别淚三聲下，孤愁一夜深。
烟栁拂波聲，霜衣汎日明。青山對孤影，寧倦五湖情。
飛鳥落藤花，林幽小逕斜。白雲深解意，相與到君家。
雨晴原草新，黄鳥戀行塵。年少看花伴，如今有幾人。
拂拂度林坰，霏霏上野亭。王孫歸未得，空向雨中青。
雲歸蘋葉齊，雨積波聲小。日夕水容青，飛來雙白鳥。
林虛孤鳥白，花落乳泉香。寂寂埀蘿下，圗書共一牀。
亂山波上逺，片片似修眉。山下蘼蕪草，春來感别離。
要路何曽著，閒門積漸多。五陵松栢外，隨雨上盤陀。
芳草滿春原，青驪度郭門。回看天廐上，若箇是承恩。
鶴嶺翠微分，山行半白雲。停驂不忍去，前路市聲聞。
静夜月微明，翛然萬籟清。山禽忽飛起，偏傍竹林鳴。
色借蒼苔古，春隨野蔓空。回看五陵上，無樹起秋風。
深林纎月上，嘖嘖獨棲時。夜半山風急，驚飛過别枝。
聞說乘溪櫂，尋源過水西。如何雨花處，欲往路先迷。
先皇親賜錦，著向戰場秋。銷盡蟠花色，將軍更未侯。
毛衣如涴墨，性慧獨能言。寂寂空山去，休隨衆鳥喧。
勝遊何太逺，飛佩入燕京。惟有灣河水，東流是舊聲。
獵馬向風飛，琱弓白錦衣。平明射鵰去，日暮五陵歸。
秋風林下起，亂葉正紛紛。只可醉時看，不堪愁夜聞。
弓騎獵平原，春衣汚酒痕。經過無舊主，苔閉孟嘗門。
解劍辭邊將，蕭條白髮新。無家也歸去，勝作異鄉塵。
不到禪扉久，靈花又早秋。白雲飛欲去，還被逺公留。
飛步凌翠微，竦身出林杪。孤笑不可攀，雲邊數峯小。
萬葉琴邊落，孤雲鳥外微。家林好歸去，誰厭薜蘿衣。
虚舟泊迴潭，烟澹水容夕。誰解滄浪心，山空月下白。
斗酒别凉州，明珠落貝丘。似將寒露影，添作漢宫秋。
池上凌霜菊，别來凡幾秋。今朝見圗畫，忽起故園愁。
翠葉迎晚烟，黄花過秋雨。我思柴桑人，西風但延佇。
争飲耻羣雞，高飛謝黄鵠。落日坡草寒，萋萋慣幽獨。
何處動秋聲，摵摵篔簹玉。遙夜清不眠，懐人在空谷。
裊裊棠梨枝，珍禽啄花去。一片落長門，思君恐遲暮。
幾欲啣環去，天寒舊路迷。梅邊偶相得，併作一枝棲。
雲雨時青楓，寒山野望中。誰將醉時墨，遙寄米家風。
鳥沒山意寒，漁歸水容夕。長嘯望林扉，微風動蘿薜。
古樹半秋色，西風吹客懷。呼童掃不盡，落葉滿閒階。
大頭圓結菢，腦搭淺無多。絲路根根透，光明亮不摩。
紫黑蒼黄肉，青白勝鵝梨。黑青肉亦白，淡黄白亦宜。
城市已酣寐，囂滓俱潛沉。孤光舒巨掌，數探夜淺深。
膏藥積不縐，鬆短闊長同。金紫須長翅，其餘只在中。
五色諸蟲臉，鋤彎注地長。再如鍋底黑，此物號强良。
盪胲無後芡，不食又延籠。嚙牙併煉齒，終須落下鋒。
城中得此觀，不用遠尋幽。松影半壇月，竹色一簾秋。
項似蜻蜓樣，毛丁又起班。更兼形色正，打遍世無雙。
大腿圓長健，小脚粗鐵線。班白黄色真，此名金不換。
溪聲灘外急，草色兩中深。客意自南北，山光無古今。
薄翅凝香粉，新衣染媚黄。風流誰得似，兩兩宿花房。
移家楊柳灣，小築田家塢。一宵春雨晴，滿地菜花吐。
黑白亦何常，出身本不潔。臭香任跖回，但解嘬膏血。
朋起作民賊，有何文可名人皆防利喙，更莫震虛聲。
附驥亦云幸，營營殊可憎。未容遽集此，賴有玉壺冰。
爾族本在北，與官同至南。未能相見喜，防爾尾間鉗。
占遍官私地，聞聲足自尊。有人來語海，井底笑公孫。
水竹兩奇絕，客來安此名。那知汙穢裏，識得是真清。
幽人紉爲佩，不爲香與色。秋菊暨江南，未可比君德。
蟄龍道已成，升降得自在。淵無百尺深，竅穴通滄海。
脩篁衛長江，雲氣自翔集。中有無心人，片雲隨出入。
擢幹洿池中，天姿本清浄。白白與紅紅，邂逅識真性。
有愛即耽著，竹色共花光。何似無心人，堯桀兩相忘。
旱魃難除遣，南箕未可招。安能颺雙舄，飛去學王喬。
路經新雨滑，山带宿雲昏。草履吾家物，相将過别村。
一間猶未達，惜哉千種仙。我欲挾之進，俾見天中天。
鳥詠短長句，花呈赤白章。化工非不巧，閑客笑春忙。
春水綠生波，春江打槳過。陰晴渾未定，莫便脫漁蓑。
竹底寒流駛，幽深客可招。壺中無盡景，更渡一浮橋。
百蘤照春臺，標名只取梅。道人寧揀擇，聊記雪中開。
撐腸萬卷書，不知何處著。寄語腐脣人，於兹宜領略。
念念等空寂，行藏鬼莫窺。是名真遯者，安用山林爲。
獨立未爲真，萬法皆吾侣。故於竹柏間，強名相爾汝。
俯仰天上下，尊稱唯我獨。無物亦無人，本來真面目。
林間見佛閣，雲臥袈裟冷。斜陽僧閉門，滿地栟櫚影。
誰言九天高，今忽在平地。仙院闃無人，松陰雙鶴睡。
雲中雞犬聲，仙家在何處一徑入雲深，落日攜笻去。
茫茫三界中，何處不自在。情存想未除，轉側成拘礙。
園林作佛事，施子不少吝。携笻渡一溪，華藏愈無盡。
物物皆有機，此發彼先知。試看弋釣子，魚入鳥高飛。
遐觀目力窮，莽蒼雲山礙。儻知色非色，坐見六合外。
臨深投綸竿，直鈎本非釣。欲釣聖賢心，默坐得其要。
秋螢腐草化，芝菌出枯朽。形質但變遷，中有一物久。
結茅覆短椽，仁風追太古。回視輪奐美，唾笑如糞土。
浮遊世界海，無心舟自虛。簸蕩從滔天，不管風濤虞。
修證彼何人，有國號衆香。此境了不殊，沉檀藹飛揚。
心澄氣自爽，滿目是青山。欲知拄頰意，一笑可忘言。
炯炯練千尺，蒼蒼玉萬箇。客來魂一清，四顧不敢唾。
玉兔夜夜明，金烏朝朝徹。吾身有神光，大千韜日月。
白白霜根嫩，青青雨甲鮮。蒼生無此色，四海正豐年。
異鄉重九日，難得好懷開。細把茱茰酒，殷勤勸一杯。
客裏逢初度，艱難老弟兄。一杯稱壽酒，多少故鄉情。
昨日鄉書至，萱花悴北堂。東風兩行泪，逆水到清湘。
晚過三江口，江空水急流。船頭燈火起，只尺是黄州。
著水飛輕雨，隨風灑暗塵。棹歌纔只尺，不見棹歌人。
髙齋坐来久，中宵月上時。家僮初睡覺，驚報早朝遲。
薄宦鬢成絲，鄉山入夢思。抱琴松下者，政似在家時。
近貴全爲聵，攀龍即是聾。雖然三箇耳，其奈不成聰。
蕭蕭風雨聲，一夜入修竹。中有遺世人，歸雲掩茅屋。
遲日下金殿，香雲藹玉爐。苑花迷晚蝶，宮樹集寒烏。
今日出東郊，東郊好春色。青青原上草，莫放征馬食。
把燭倩官奴，娟娟入畫圖。秋聲風雨外，照見碧珊瑚。
禾黍秋相近，溪山日自長。午窗千嶂雨，幽夢一簾香。
翦來青鸞尾，挂向珊瑚鈎。明月照清影，一握湘江秋。
曉起畦丁送，長齋思益清。平生耽此味，厭説五矦鯖。
晚行叢竹下，群雀忽驚飛。一笑爲回首，拈花上翠微。
槛外东风弱，山头谷雨霏。相看花落尽，一蝶绕枝飞。
郁郁池边柳，风翻五十弦。倏闻知了曲，闭目到童年。
风起天心阁，星垂桔子洲。何人枫树下，零落一身秋
檐冰垂玉箸，梅雪化香槟。复有诗相佐，何亏七尺身
面扑桃花雨，身披豆蔻风。当初唯一梦，遗落在山中。
淅沥秋心雨，更深破寂寥。明年思院落，不复种芭蕉。
绰约亭亭立，深藏万缕丝。临风腾烈焰，一夜满南池。
昨绾千千结，今逢骤雨天。身悬檐宇下，犹抱一丝缘。
清風習池上，落日峴山西。使君來問俗，聽唱白銅鞮。
雨餘見梨山，雙峯更疊出。白雲繞山飛，半空青突兀。
丹丘神已化，竹樹動寒颸。自笑乗槎客，相看鬢欲絲。
紈扇香雲薄，絺衣玉露凉。相思共今夕，星彩動秋光。
至寳埋沙泥，良工日淘洗。大道在目前，求之亦如此。
一夜春雨過，千崖飛瀑多。青樓散珠箔，碧障列銀河。
云山行愈险，蜃海望何遥。坐对千年月，来听万里潮。
無復塵勞夢，猶蒙故舊知。寧辭萬鍾祿，不負一綸絲。
碧天臨迥閣，晴雪點山屏。夕煙侵冷箔，明月斂閑亭。
彈子磯空峙，翻風燕不迷。朝天臺已築，何處着丸泥。
渭南宫草綠，上殿帶香歸。識得邯鄲美，叢臺舊舞衣。
秦淮通北固，流月帶潮來。郞今渡京口，日暮使人猜。
柳絮隨簷帽，香塵汚馬韉。春光無賴甚，誰與醉芳年。
腹借征南庫，燈邀漢壽光。傷心難自遣，開卷是春王。
春去天涯雨，南畱客影單。梁園裁賦好，遙送杏花寒。
阿旁，嚴霜殺人髩。刺日千，十年皆盡。
河間酒壚前，常愁歡見絶。絮殺采桑人，同心若爲結。
白刃甜如蜜，淸流險似波。羊牢須壁立，臧穀較無多。
借書敗蕉葉，索字黃菅梗。一倍粟生肌，霜衾未恁冷。
眞作寒灰好，禁他冷竈頭。燒燈圍傀儡，鮑老汗珠流。
汗蝨亦我液，疥蟲亦我肌。喉間衝敗絮，鳥爪復奚爲。
背我堂堂去，隨他昔昔來。無情猶有恨，獨上望春臺。
牛湩持作酥，渴分犢子飯。客作不得嘗，垂頭打悶頓。
晴卽前岫樵，峯分方未返。路亂籠綠羅，雲暈涌愈遠。
嵒路臨磊砢，高櫺營觀皜。蟬語斂囂啁，鷗侣歡漚藻。
每見關中客，無心理筑哀。徵書昨夜到，不待曙光催。
乍囘亭午，雲生葉葉低。輕雲將雨足，侵入夕陽西。
蓮瓣濃含粉，葯房素養胎。繇來千種束，不放寸心開。
草際露華白，天邊雲浪開。好風何處起，和月入簾來。
稻畝綠茸茸，平田接囘塢。橋下流水聲，龍湫昨夜雨。
節逢重九日，郡占五溪間。止水痕依岸，行雲影過山。
地窮山亦斷，煙水是封圻。外國衣裝盛，中原氣象非。
羽客朝元地，遺壇古寺中。煉成丹竈在，騎去鶴巢空。
曲曲見昭山，孤靑不相舍。湘水送千帆，凝眸幾人也。
蒼壁不受春，轉入溪流曲。桃花影外天，微波動新綠。
草市人朝醉，畬田夜火明。瀧江入地瀉，棧道出雲行。
平湖七百里，四望白波圍。影觸吳天闊，寒吞楚澤微。
民歸新邑去，古寺靜寥寥。僧映水遮戶，客隨雲過橋。
假守昭平郡，偷閑少送迎。亭標梅句老，堂識敬公名。
南極蒼梧郡，江山號勝遊。海天晴動水，峽月夜隨舟。
冷逐江梅使，先春下桂林。湖平三楚出，嶺盡百蠻深。
談笑淪漪閣，藤花竹葉間。易醒江上酒，難畫雨中山。
絕塞多秋色，孤城易夕陽。此間饒寵辱，還我水雲鄉。
昔向馬前奏，今來船上聞。分明關塞月，吹破楚天雲。
川流八桂末，地勢九疑餘。不憚勤酬唱，江通丙穴魚。
五代浮屠閣，危層不易攀。曉光諸寺塔，晴露別州山。
端石如池狀，潤疑雲雨通。粗官不識字，好去伴詩翁。
歌吹深秋節，香燈古佛園。細泉初落石，遠岫正當門。
路到龍棲處，陰森覺有靈。山腰過雲黑，石眼出泉腥。
兜率一峰旁，林開見寶幢。鳥行高避縣，山骨下連江。
積雪不知年，炎天生晝寒。南人初出塞，渾作玉屏看。
星落胡王死，河窮漢使歸。雪山經夏冷，天馬入秋肥。
短燭空燒柏，濁醪不薦椒。歲華知幾日，人道是今朝。
嬌小垂頭立，豐盈出面來。花王休相妬，儂不向春開。
無識自有情，咫尺銀河渡。不問許多時，渠還在何處。
黃鳥衘靑蟲，逕飛入深箐。蛺蜨繞牆飛，相逢不相見。
治畦當種竹，種蕉爲近之。虛中同一致，密葉勝疎枝。
開畦分種味，挿竹當垣墉。安得身無病，長為賣菜翁。
谿暝深藏栁，坡晴濕護苔。只驚聮騎去，不見一人來。
殘雲近縣山，落日逺江樹。潮歸人未歸，孤舟伴閒鷺。
姓字從頭數，篇章愛好抄。唐朝人物盛，一一許神交。
江色侵楓冷，松風入暮幽。莫愁樽酒盡，明月在高樓。
烽火連天黒，旌旗照地紅。秋風破茅屋，愁殺杜陵翁。
雨林含清風，羣峯翠如洗。野猿啼一聲，白雲在秋水。
淅淅風生砌，沄沄水滿塘。藕根穿土濶，茭葉過人長。
明月蘆花被，秋雲槲葉衣。相逢兩相契，談笑坐忘歸。
粲粲珠璣服，娟娟玉雪姿。東風庾嶺路，春色在南枝。
雲隔東江逺，風髙塞北寒。遊人歸未得，愁思滿征鞍。
老朽歸田久，鳥紗白髮新。經綸天下事，都屬少年人。
南風吹我襟，獨坐邀明月。心事寄朱絃，可對青天說。
斗轉銀河久，窗虚玉露寒。夜深明月裏，夢繞五雲端。
把酒立離亭，栁色正青青。君逐衡陽雁，迢迢過洞庭。
栁色緑堪把，桃華紅未齊。君歸江南去，芳草正萋萋。
碧水連秋漢，丹楓映夕陽。扁舟歌楚些，早晚下瀟湘。
江闊山容渺，天空樹影微。孤舟明月夜，南望白雲飛。
不覺生處高，上有萬壑爭。潺湲如可卽，欲問蘆蔣聲。
僧汲水聲處，旋歸未揜關。喜尋黃葉溼，已度夕陽閒。
平接上峰去，忽從林莽頽。奇情供一逕，竝送此中來。
冒刃扶姑命，軀殘刃折鋩。至今荒冢裏，贏得血痕香。
孫吳攄將略，申甫翰王家。腐儒要底用，歸種東陵瓜。
二閣寧獨暖，萬家方號寒。何當放春去，和氣滿人間。
蘿徑朝飛雨，莓苔染翠濃。登山雙屐健，自擬少年同。
故國興亡數，勤民土木嘉。廢臺稱是楚，辨物愧非華。
玉蕊琅玕樹，天香知意薰。露寒清透骨，風定遠含芬。
慶娘顰翠眉，春瘦怯羅衣。笑問采花蝶，如何成對飛。
白澗含清光，宴坐夜方寂。起視天宇寛，月明露花滴。
我行采幽蘭，棘鍼掛我衣。呼童剪繁穢，兩袖懐芳菲。
帝子去已久，樓閣何峥嶸。只見丹青景，不聞歌吹聲。
幽蘭蘊竒芬，緑竹秀空碧。歳晏將如何，君子介如石。
雲林積空翠，茅屋興悠然。不來車馬塵，獨聽飛崕泉。
踈峰矗蒼笋，宻林成翠幄。髙人在深處，何以尋芳躅。
灞岸春波遠，秦川暮雨微。凭高正愁絕，煙樹更斜暉。
祇有天在上，更無山與齊。舉頭紅日近，回首白雲低。
嚴鐘將報曙，游子已登途。野火時明滅，星殘似有無。
一聽早蟬響，坐悲芳歲闌。新秋空索寞，前事但心酸。
秦川春婉晚，漢水路迢遥。不待凭危檻，離魂已暗銷。
寒鐘來極浦，古寺隔重巖。斜日搘頤坐，天涯落月帆。
燕有情還至，花無主亂開。杜陵人不見，夜月自徘徊。
碧落秋方靜，騰空力尚微。清風如可託，終共白雲飛。
歸山終未遂，折桂復何時。且共江人約，松軒雪夜棋。
昔曾過洛浦，遺恨寫蒼苔。往事詩空在，春深我獨來。
長門秋夜雨，窗外滴寒聲。悔不先辭輦，應無別恨生。
散亂縈花塢，空濛暗柳堤。望迴腸已斷，何處更鶯啼。
午晝花陰靜，春風數蝶飛。坐來生遠思，深院燕初歸。
炎光君此去，旅恨杳何窮。海樹瘴煙黑，蠻村山路中。
平野人歸後，孤城日落時。西風聞一笛，惆悵憶桓伊。
秋風故關路，蟬噪日斜時。有客驅征馬，茫茫天一涯。
往事都如夢，流年只斷魂。不堪春盡日，細雨欲黄昏。
悵飲惜離羣，窮邊去路分。雪深山館夜，孤雁背燈聞。
涼飈肅餘音，微雲澹清影。美人期未来，獨立清秋迥。
青山映簷低，緑樹出雲齊。何處長安道，紛紛過馬蹄。
懐哉此佳人，春顔美如玉。清夜月明時，弄珠江水曲。
緑樹藹佳色，青山明曉霞。春風到幾日，開遍一庭花。
牧羝邊塞濶，車馬華山多。雨露滋仁化，風霜奈爾何。
宫鳥弄青春，烟花拂繡裀。誰知傾國者，亦有看書人。
金陵煙草綠，玉塞霜天白。萬里隔關山，年來斷消息。
石城古岸頭，一望思悠悠。幾許六朝事，不禁江水流。
光隨春漏細，影共夕煙流。若近明河沒，還疑墜玉鈎。
遠行當歲暮，冰雪路難分。疋馬陽關外，邊聲落日聞。
春色入垂楊，煙波漲南浦。落日動離魂，江花泣微雨。
香消日正長，蟬鳴夢初醒。睡起立空堦，梧桐落清影。
槐庭日正長，梧院秋偏早。風落紫薇花，滿地無人掃。
三仕寧爲喜，一閑當自修。世情今似古，何必謝交游。
欲識春囘處，長生大帝家。萬年枝聳翠，千歲果開花。
天上春光別，東皇管領來。初從旗氣轉，旋逐蹕聲囘。
玉燕垂符小，珠囊結艾青。更將長命縷，侵曉奉慈庭。
赤伏祥暉盛，黄離治象亨。天時四序正，君德萬方明。
嶰管今朝應，璿杓昨夜旋。耕桑三萬里，一樣樂堯天。
春至多新水，瀰漫四望同。却疑霄漢裏，還有泛槎翁。
玉管和聲度，金鋪麗景遲。思齊文母聖，春日受春祺。
碧草微茫處，江天欲暮時。想應農事隙，芻牧自相宜。
九畹人何在，湘江空自流。向來紉佩處，烟雨不勝秋。
春曉慈闈啟，君王奏問安。和聲調嶰管，歡頌獻椒盤。
翠管吹寒去，青旗卷仗來。慈皇千萬壽，春日上春盃。
菰黍團雲白，菖花剪玉長。晚涼新月上，水殿按霓裳。
待月長生殿，迎風太液池。慈顔歡樂日，聖德盛明時。
雙秀雲牟實，三眠雪繭豐。無人知帝力，渾在舜弦中。
何處春來早，光風入九門。未翻池荇翠，先著壁椒溫。
今歲韶光好，時逢大有年。條風方被物，菖葉又催田。
剪玉菰筒翠，盤金綵縷長。宮中多燕喜，天下正明昌。
玉斝浮菖細，金盤薦朮香。皇齡千萬壽，高拱舜衣裳。
幽谷生靈籟，虚巖落翠微。行吟興未已，日暮竟忘歸。
餘曛塗亙古，城鎮幻經過。古刹趺猶定，天雲靜不波。
落日不可盡，丹林紫谷開。明明遠色裏，歷歷暝鴉回。
殘月迷春曉，桃花怯夜寒。何人未粧洗，先傍玉闌干。
遙岑艤舟見德符，野思過橋生至完。興盡回蘭棹子厚，歸鞍月正明世美。
題詩最高處，不爲付人看。記著今朝勝，山明松雪寒。
潮生荻岸平，日暮蘭橈歇。篷底坐移時，開簾見新月。
天逺鳳樓空，風清鴛帳冷。不寢起憑欄，月落孤松影。
日永篆煙消，風寒襟袂薄。閒牕無客來，坐乆庭花落。
亭俯曲池中，人歸殘照裏。夾岸芙蓉花，盈盈隔秋水。
藍田戰秦將，子嬰豎降幘。至今柏樹精，疑是卧龍魄。
青山有石柱，直插浮雲杪。月明鶴飛來，渾疑舊華表。
鑿開千里地，通得一隅天。疊嶂連三峽，重門扼兩川。
池臺乆雨後，芳徑生新草。閒上畫樓看，牕裏靑山小。
長信宮中草，年來特地長。無人同步輦，門外度斜陽。
舞衣疊翡翠，海月掛珊瑚。香滿流蘇幄，相迎問醉無。
相君有妙趣，一切不容且。紋楸誰與談，惟彼上人者。
著意繡鴛鴦，雙雙戲小塘。繡罷無心看，楊花滿繡牀。
江南春草綠，江北未開花。佳人在何處，遷謫寄長沙。
寵移非爲妬，花落不因風。來往長門月，羞將團扇同。
紫殿香風暖，珠簾璧月斜。閣中調寶瑟，門外駐羊車。
玉堂清不寐，盡日作秋隂。閣吏傳將晩，収箋罷細吟。
子相足周旋，破此家産豐。陰功誰為書，得來華陽中。
上馬拂春衣，金鞭獨自揮。蛾眉鏡中好，但恨不能飛。
春水蕩菰蒲，雙雙出翠鳬。那能遠相逐，不解自相呼。
承詔辭金闕，銜悲入塞城。可憐沙上月，渾似漢宫明。
凉風四山合，月上西崖早。古道斷歸樵，啼螿在秋草。
岩洞何人道，仙凡此路分。不緣苔蘚滑，石磴自流雲。
觧帶白雲中，來尋仙子宫。始知山頂上，容易得天風。
門前古壇樹，樹老半無枝。里有百嵗翁，不知栽樹時。
浮萍逐流水，水去萍著泥。爾自失所依，出處安得齊。
曽過篔簹谷，青青萬玉奇。官中採箭盡，留得小横枝。
寒色似瀟湘，娟娟翠篠長。林間疎雨過，石上紫苔香。
誰種山中玉，空聞天上槎。只今塵似海，便擬竹為家。
月落山正昏，羣烏亂鳴起。客子中夜行，相呼渡烟水。
手拂青松樹，新抽數寸條。殷勤將雨露，頭上是雲霄。
昨日通州估，還家已十年。忽聞鹽價好，又駕贑州船。
同宿復同飛，茸茸淺碧衣。白頭秋樹裏，相倚看斜暉。
坐把釣魚竿，虚潭翠如瀉。輕舟浮不動，只在松隂下。
野處竹為鄰，衣冠似漢秦。戰爭渾未已，空老看棋人。
饑雀聚簷楹，庭虚凍色明。松下無人跡，時聞墜雪聲。
危坐看枰棋，天寒白髪稀。如何忘世者，獨自角危機。
山中殘雪在，背日半稀微。却意長松下，閒雲不觧飛。
好在雩陽縣，能忘五月歸。峽中有船便，莫遣報書稀。
懊恨饒家軍，常年掠江北。誰遣渡江來，相呼打興國。
誰知興國險，陣敗不容身。路從南鄉出，却劫南鄉人。
褰衣涉江水，相趁渡沙觜。沙水白茫茫，不知江路長。
盡起東鄉人，築城富田去。官軍有老小，徙向城中住。
杖倚琅玕綠，杯澄琥珀紅。道人春睡熟，門掩落花風。
香篆添新火，丹爐養舊灰。碧窻如水淨，坐看綠隂回。
風吹山栗葉，夜落西園裏。手把南華經，閒來看秋水。
道人神氣清，碧眼映綠髪。晨起折寒梅，和花嚥飛雪。
打攏漁家船，更鎖東門渡。只從城下泊，不放江南去。
日日起帆檣，載酒送牛羊。贑兵明日下，相候打南鄉。
團結雲亭口，駐兵太原洞。旌旗草間仆，莫遣風吹動。
十年頻刼掠，北岸人最苦。賊來岸下殺，切莫渡江去。
主將有號令，團兵守地方。休持一寸草，殺汝棄沙塲。
水落仍穿石，峰廻屢隔溪。青山千萬疉，容易使人迷。
青壁蒙寒萼，泉流一罅開。誰知潭水上，更自有源來。
千步更萬步，步入白雲中。獨歸里良寺，還望紫瑤宫。
澗沐愛深冷，晨光淨如練。日出髪未晞，白雲滿吾面。
離人如獼猴，爭聚山谷裏。木葉不充衣，秋風夜中起。
南上鵝公鼻，東尋豬子龍。時時望烽火，爭取最髙峰。
朝為江南親，暮與江南敵。江水本無情，人心自磯激。
江上多舟楫，山中有路岐。那能不來徃，終是兩相宜。
猛虎初入城，城中盡奔走。近來人狎虎，割肉餧其口。
記得南園路，埀埀一樹春。不知風雪裏，還有弄珠人。
山背村墟近，山頭逕路微。夕陽杉樹下，時見一人歸。
為愛臨江竹，蕭蕭綠一叢。幾時石盤上，把釣聽秋風。
聞說南園路，新來笋正肥。棘枝芟不去，欲徃惜鈎衣。
嫋嫋秋風思，微波起洞庭。西林喬木底，雨臥一枝青。
月照蒼龍角，風吹翡翠衣。何年滄海上，乘得斷槎歸。
深林無人行，幽蘭方旎旎。采之欲遺誰，君子在萬里。
奕奕朱英潤，娟娟翠葉長。虛堂秋夜永，觧佩忽聞香。
援琴不成彈，納佩可以服。江上思美人，盈盈秋水綠。
臨街莫種棗，近水須種柳。柳長當為薪，棗熟無人守。
濯足雙溪口，尋幽水竹村。淙淙斗門瀑，寒潄白雲根。
露下衡臯晚，月明湘水流。美人青羽佩，零亂結春愁。
泠泠月上風，泫泫花間露。碧草多於蘭，美人歎遲暮。
杜若滿中洲，滄江日夜流。水深愁不渡，思殺木蘭舟。
何日春風來，幽蘭綠如剪。細雨山氣凉，秋香入苔蘚。
去年看花處，不見有人行。蝴蝶猶飛去，滿園芳草生。
饑民瘦如鵠，將稗野田裏。相視不能言，悲風草間起。
金殿鎖閒情，羅襦繡不成。何年芳草綠，相倚睡春晴。
自有幽閒姿，本無出山志。誰使清風來，吹香落人世。
山女不照鏡，愁來看深井。井底那得風，搖波亂人影。
雪外髙飛盡，寒枝足自容。如何風雪裏，燕子不相逢。
玉塞三千里，天閑十二重。惟應霜骨出，識得是飛龍。
娟娟青竹枝，兀兀蒼石頂。翠袖倚深林，秋髙露華冷。
秋來楊栁樹，葉落空池裏。上有寄生枝，青青寒不死。
漢使樓船出，三山隔海波。靈槎不識路，還觧到天河。
夜月照南營，羣兒學弄兵。紙旗來似雪，爭說打圍城。
芳園散香風，春色遽如許。幽鳥寂無聲，名花嬌欲語。
碧水搖荻花，金風剪桐葉。山中有幽人，坐待東林月。
移家白雲深，靜枕清溪曲。日暮門不開，茶烟颺蘿屋。
簇簇海棠枝，雙雙白頭鳥。何處聞一聲，春風瑣窻曉。
拂石青山下，抱琴彈白雲。曲中有流水，塵世不曽聞。
鳴榔百花洲，繫船楊柳樹。乳鴨湖上歸，浮沉不知數。
脫巾以漉酒，酒熟何淋漓。感君光似月，照我鬢成絲。
月色如金波，攬之欲盈手。如何不觧飲，空遣星名酒。
廣堂播光風，踈簾散香霧。中有孝親人，承懽在階阼。
月上烏柏林，光射山茶葉。葉底白蛾飛，團團似蝴蝶。
水深不可厲，欲濟川無梁。不有榜舟子，踟蹰空斷腸。
青鳥來何晚，埀楊春已深。琴中無限意，惆悵白頭吟。
滿架延秋蔓，虬鬚拂靣長。草龍珠帳底，偏愛午隂凉。
江樹風力斜，江波雨聲急。孤篷有歸漁，清寒壓蓑笠。
媺人有所思，江皋靜無語。翠袂含香風，翩翩欲輕舉。
幽人倚孤松，垂釣滄浪波。逰魚未吞餌，水風吹綠蓑。
樵夫荷雪檐，太守懐金章。世事多反覆，貴賤安可常。
蘋藻綠依依，鮮鱗躍處肥。江湖宜適意，切莫近漁磯。
懸崖見一枝，露葉青可數。宛轉逗回風，翩翩翠鸞舞。
孤根春意動，忽放八九花。莫将稀踈看，清香浩無涯。
蒼蒼雲外山，磊磊磵中石。古道無人過，長橋浸寒碧。
拳石浸清漪，靈苗亦自竒。虎鬚真可捋，相近莫相疑。
故人天上客，遙寄一枝梅。問是誰知已，鰲頭舊大魁。
野竹並蘭花，紅深石角斜。一雙山喜鵲，飛起向誰家。
上山望大河，旗幟十餘里。不知何處村，但見青烟起。
一步一逡廵，無言淚滿巾。不愁山有虎，只怕草間人。
妻子各躋攀，潛身草樹間。猶嫌人語近，更欲問深山。
海上琅玕石，山中翡翠毛。意含秋雨潤，思拂暮雲髙。
縱獵五原中，誰收燕雀功。飛來還一息，斂翮待秋風。
絶頂是金華，先居在岩口。地底大江流，低頭見南斗。
野人種秋麻，赤日畏炎夏。夜半起呼牛，扶犂月明下。
春日炫髙霞，宮園萬樹花。暮歸承宴罷，簮得一枝斜。
出門復入門，望君還憶君。可憐飛鳥盡，江上又斜曛。
出門望漳洲，逺近一秋色。但恨少相見，新來髮多白。
牧童驅牛行，水寒衣敢渉。相呼楓林下，吹火燒山葉。
翠羽幡幡薄，驪珠嫋嫋埀。一枝風露冷，初出漢宫時。
獨對一燭坐，看書猶未眠。不知踈雨過，星月滿凉天。
問訊山中竹，新來長幾叢。一枝初入手，如對滿林風。
野逕行人絶，陂田流水多。誰家小鳬雁，爭浴雨中波。
尋壑初不憚，經丘亦忘疲。人見崎嶇處，不知心坦夷。
茅葦白蓬蓬，行人西復東。一雙青鸛鶴，飛起野田中。
洞庭無風時，上下皆明月。微波不敢興，甚靜蛟蜃穴。
一樹小桃花，生來覆山井。開盡不知春，可憐鏡中影。
相送寒潭上，船開更相望。人語隔江遙，微風自鳴浪。
臨水望梅崦，却指敖城路。路直本如絃，江行自回互。
江上青楓樹，秋來葉漸稀。如何渡江水，飄蕩不能歸。
懊恨春别時，花開滿大堤。出門消息斷，那聽紫騮嘶。
一自飛仙去，迢遙白雲上。歲歲春風來，滿山青草長。
幽意本不羣，芳根偶然並。不知石林逺，但覺生香近。
清風怒折腰，斷送斜川歸。吾今已歸了，無用頻吹衣。
繞澗綠猗猗，秋風吹紫蕤。如何生杜若，渾欲雜江蘺。
岩石下隂隂，猗蘭綠如剪。花發人不知，秋香如苔蘚。
閒聞竹上雨，疑是花間露。何以遺所思，秋風颯遲暮。
婉孌兩根依，芳心自不違。月明蒼玉佩，風巻綠羅衣。
雲來髙峯青，日落遙峯紫。却艤釣魚船，沉吟看秋水。
孤嶼茆亭小，廻汀野樹分。獨尋臨水坂，還望隔江雲。
恠石凝雲氣，横枝浥露香。故人渺何許，秋意滿瀟湘。
日落鷓鴣啼，風驚翡翠飛。繫船乘洛浦，曽上釣魚磯。
深林昨夜雨，新笋幾時生。似覺清風動，微聞墜露聲。
過雨琅玕潤，凌風翡翠寒。何年滄海上，拾得斷漁竿。
掃石坐莓苔，林隂晝不開。松梢風似水，疑有鶴飛來。
舊竹故偃蹇，新梢復昂藏。青雲看直上，遲爾鳯來翔。
平湖荷葉生，田田欲無空。不見水中魚，但見荷葉動。
野性自馴擾，不煩施箠鞭。東臯新雨足，日上種春田。
向晚雨來急，出山牛步遲。儂家隔溪住，阿母望時歸。
冉冉横枝竹，低埀向楚臯。秋風何處發，吹起鳯凰毛。
野水生蝌蚪，沉浮自可憐。誤疑渾墨汁，點點散尖圓。
滚滚長風起，飄飄一笠吹。回頭看寥廓，失手墮羈縻。
赤壁重遊賦，清風萬古傳。遙憐山月古，曽照火樓船。
多情塗道士，勸客未須寢。斗酒慎莫辭，携來月下飲。
窈窈松林暮，蕭蕭桂樹秋。清江三百里，一髮見歸舟。
何處可携酒，月明江上舟。無端貪看月，忘却大江流。
夜氣方泬寥，天水相涵映。船開橈棹鳴，山遠岩谷應。
遠林烟羃羃，宿草露娟娟。沙渚鷺初起，漁舟人未眠。
青山如佳人，臨流心不競。雲生姿太奇，月照影逾靜。
錦轡赤茸鞦，青驄間紫騮。傾城驚掣電，千里一囘頭。
青山千萬疊，流水三四里。窅窅洞門寒，天寒落松子。
翠嶺冠丹霞，清溪是我家。好尋黄道士，更種白桃花。
野渡歸人急，山原去騎遙。白雲秋窅窅，紅樹雨蕭蕭。
三峽連明月，九蕐多白雲。傷心江上望，春樹綠紛紛。
古石神鰲骨，幽篁錦鳯毛。才名隨世遠，意氣與秋髙。
山色遶層臺，山花滿樹開。何人携酒去，江上看潮來。
種蔬苦培深，戴甲久未出。不敢重爬搔，勾萌嫩方茁。
虚庭風葉下，一日三四掃。馴鵲不驚人，雙行啄秋草。
客居偶佳節，對酒暫踈散。彼美無與期，中懐詎云滿。
庭前有髙樹，葉落餘空枝。兒童夜半起，開户打鴉兒。
流水花間過，長松石上生。烟霞開古色，風雨送秋聲。
脩竹江南好，平居有所思。清憐霜後樹，繁愛雨中枝。
度嶺汗如濯，渴塵生客心。清泉隨念應，乞與滌煩襟。
纖腰凍欲折，來探前村雪。幽禽莫相猜，歲寒心似鐵。
日午蔥如滴，雲過影不還。翩翩雙白鷺，飛入九華山。
木杪芙蓉花，開非紅豔早。常畏晚霜寒，朱華競衰草。
天嫌物兼美，而使密雲藏。已向石屏見，何須照席光。
月暈已知風，燈花先作喜。明日挂帆歸，春湖能幾里。
去日覓釣竿，定能垂釣否。若不暇釣魚，釣竿當去取。
故人留雅曲，今與新人彈。新人聽不足，復使後人歡。
新花朝竟妍，故花色顦顇。明日花更開，新花何以異。
孤素發殘枝，非關比衆遲。殷勤勝菖葉，重疊爲農時。
南山嘗種豆，碎莢落風雨。空收一束萁，無物充煎釜。
嘗聞漢武帝，偶問東方朔。臣擬作龍呼，慙無頭上角。
古錦裁詩句，班衣戲坐隅。木奴今正熟，肯效陸郎無。
黯黯雨雲晦，駸駸車馬繁。唯憂不及見，及見反無言。
灼灼生寒燼，終朝照席明。從教占有驗，燃滅本無情。
不待春風徧，煙林獨早開。淺紅欺醉粉，肯信有江梅。
朝辭都城裏，暮止汴堤頭。滿目非相親，寂默對河流。
雲衲山中來，畫橈江上發。何日到山中，山花應未歇。
照此寒夜中，欲殘紅燼尾。空堂滅復明，獨宿擬山鬼。
欲社先知雨，將歸未見花。那能長作客，夜夜夢還家。
江風裂瓦鳴，浦口驚波作。君駕何不來，客心空寂寞。
当锋不敢试，磨刃复躇踌。转眼秋风起，芦花已白头。
沉醉清风侧，天香容易得。一枝今早开，与梦同颜色。
陋室无花草，因风落土多。扫来充作墨，四壁画清荷。
处下识微观，登高收远虑。荆棘挂汗衣，直上千峰去。
鴛鴦同白首，相得在中河。水客莫驚笑，雲間比翼多。
寂寂蝉声短，萧萧秋色凉。风来荷说法，一句一天霜。
秋心一潭水，影寺几农家。坐论十分酒，七分酬桂花。
疑到天台路，心花无所著。三杯不老泉，饮罢云中去。
前路雪纷纷，无由道苦辛。感君思念久，报以白头人。
雪晴何所樂，樂趣在杯中。况復君家美，雕盤膾縷紅。
春风吹老树，芽发一何苦。新绿待搜肠，花开不敢数。
微醺能把握，狂放莫须有。诗欲代天言，频频应问酒。
似乎能放下，却未曾拿起。欲识千山味，复向清泉里。
欲进直须进，天光犹未秋。虽言门两扇，莫向二边求。
风从何处来，欲向谁家往。铜铁为闻声，泠然一合掌。
为寻风淡淡，来住寺空空。客问禅堂事，天边月似弓。
立雨禅堂外，静听檐水声。声从流水出，原本水无声。
挂寺已三天，安生似百年。禅房揖别后，流水到桥边。
欲拜达摩洞，先登百丈嵩。默玄谁不解，来问过山风。
鸟恋浓阴树，人依少室肩。清风如肯卖，不问几多钱。
昨日君邀我，名茶待品尝。松鸣玉泉水，吹过宝云香。
久存梅上雪，待客始烹茶。似觉窗摇影，开门月进家。
天明离热土，惜别竹林鹭。此去万重山，归来成细雨。
外养千峰绿，内修空谷心。生逢诗客拄，随地起龙吟。
只此一层雾，凡人掀不开。眼前三步景，已是上天来。
混茫上苍水，隔雾岂能知。入夜罗星斗，胸襟似可窥。
略以香为性，恒将韵作窠。白云生五色，飘过古城河。
足音空谷中，鹤舞松风里。偶向云外看，始知仙境美。
铜骨火中生，开光可壮行。猝闻丧乱事，拔地作长鸣。
红锦从天降，童心最难得。山高追复追，为看云颜色。
日日饮清泉，我心安可侮。已知风满楼，一任荒山雨。
不以云为岸，常随风入楼。窗前二分色，独占一天秋。
子核成雙杏，將寄同心人。定棲鴛鴦魄，爲物豈無因。
裹髻不裹額，自名燕子巾。翼覆尾涏涏，誰問巢由人。
鬰鬰長條抽，林間翠堪翦。背嶺山氣濃，幽人趣不淺。
野鉢歸松下，將親聞道師。風沙不堪寄，霜笴自相宜。
瓶巾過江去，遠託故人船。借問風濤勢，何如杯度年。
禽鳴脫破褲，定無新易故。此語莫相譏，善貧知有素。
夏園甘果熟，日覺樹林稀。休笑道傍李，無人摘自肥。
酌我罇中酒，知君羨北歸。如何沙上鳥，遠逐片帆飛。
遠贈烏紗帽，能無白也詩。山花不更插，野客莫驚窺。
陶盡門前土，屋上無片瓦。寸指不霑泥，鱗鱗居大厦。
中園啄盡蠹，未肯出林飛。不識黄金彈，雙翎墜落暉。
落落棟梁具，陰陰氷雪姿。曽經鉅眼識，登用合乗時。
急雨射蒼壁，濺林跳萬珠。山根水壅壑，漫竅若注壺。
薄暮得菖蒲，猶勝竟日無。我焉能免俗，三揖向樽壺。
夢過漢陵間，秋風石馬閒。當年侍臣淚，泣盡向三山。
五月枇杷實，青青味尚酸。獼猴定撩亂，欲待熱應難。
訪古歷荒城，城孤落日鳴。人琴兩不見，破月高臺傾。
为解声闻意，试敲山寺钟。原无入世响，一撞便横空。
松枝敲瓦釜，松子入茶瓯。月上东山后，松风能饮不。
轻振声同玉，端居每荡云。空心何淡淡，惠我不斤斤。
新煮玉泉水，素瓷惊所美。向茶烟处寻，青瓦明窗里。
日日行茶礼，心花默默开。不知香在外，熟视蜜蜂来。
根从云水化，性自爱山居。滤尽浮香后，清神入太虚。
吞吐阴阳气，胸藏百万兵。摩崖听远古，风带马蹄声。
孤竹二君子，聖人知獨清。但將奇節並，何用首陽名。
兄才高八斗，暗送我三分。借二从诗去，一随天上云。
殷勤魏公子，落莫吳王孫。下客獨垂淚，傷心思舊恩。
小渚风烟起，忧伤无可量。船来鸟飞去，四望水茫茫。
欲驾飞天梦，旋来学撞钟。露甘胡不饮，心抱一山空。
蒲葵兩錢扇，漫寫未嫌輕。老媼持將去，無端色不平。
清辉何皎洁，照树影成格。身在格中行，天地一黑白。
高旗悬垛口，鼓角似相闻。想见千年外，藏兵惊暮云。
泠泠三弄曲，叠叠我伤心。昨与梅花别，归来雪满襟。
久未话桑麻，乡民已吝赊。此间云淡淡，无梦到天涯。
有限许轻狂，高高望大荒。猝惊雷雨后，把卷面西墙。
坐卧丫髻山，凌然存古意。曾经大劫难，无碍升云气。
曾怀欸乃想，白首大江空。把臂重舒展，神留四野风。
曲水绕崇山，云开春色满。浓缩三大千，共此青花盏。
间歇一时平，峰回赶路程。夜深无处宿，独坐到天明。
浪起逐高情，湖边感壮行。死生谁为解，先死是先生。
雨来何所动，定里不闻声。僧老无求矣，霞光作补丁。
水火暂相当，调羹阴与阳。过桥方识味，味在勿匆忙。
偶然風折木，村犬吠成羣。此事真難免，問君聞不聞。
風月佳名在，乾坤浪跡空。從來巖下客，祇與異人逢。
慈元一片石，長留何處山。厓門潮日至，雪浪飛天闗。
金籠鎻鸚鵡，山木縱斑鳩。巧拙知誰是，天機不自由。
松乃木之雄，公亦人中龍。何須看畫本，千丈在胸中。
放歌當盡聲，飲酒當盡情。門前烏桕樹，夜半子規鳴。
石齋書本拙，酒力巧相扶。欲報霜臺貺，山中一物無。
乆雨方行樂，花前望玉臺。人間見花樹，不似玉臺開。
疎花明委巷，細雨得今晨。點綴非無意，紅芳不是春。
野花成子落，江燕引雛飛。暗草薰苔徑，晴楊拂石磯。
書法一家成，風波幾月程。孤舟愁度險，薦福有雷聲。
大賢望於人，往往非獨守。難将一人意，滿足天下口。
行止皆前定，出門愁北風。西郊不成往，昨夜夢途窮。
又送夫君别，芙容花可憐。水深難折贈，留伴老夫眠。
人影荒橋下，蟲聲滿月中。連翩雙大袖，聊得颭溪風。
雨中月不見，雨霽月還多。雨被風吹去，無風月奈何。
淅淅西風至，為秋未有涯。江邊聊一醉，信手得黄花。
香逐西風起，氤氲入杳冥。不知從此去，幾日到遼城。
風引一叢竹，揺揺四五莖。横斜今洗盡，道眼看圓成。
籬頭過井水，不打隔齋門。手握南陽布，纒頭數竹孫。
羣兒齊弄釣，其一偏多遇。餘三未得手，投竿來上樹。
模様從看拙，丹青只寫真。乾坤如許大，具眼豈無人。
翩翩復翩翩，天生我亦仙。江山足風月，吟弄到何年。
與君生死别，三四嵗星周。夢語分明記，相悲各點頭。
竹色上墻多，南薰緑幾何。時無分付處，野鳥自來歌。
閱世真難記，如公自不忘。其於書太簡，正以懶相妨。
苟能深積累，豈患無髙譽。如何世中人，甘心鐵爐步。
朝凭曲欄西，暮凭曲欄東。欄裏梅花好，看花了病翁。
萱親垂九十，遊子尚天涯。莫艤仙城棹，南風夜引旗。
南乎不可北，東乎不可西。自從孔孟來，君子恒處暌。
重疊四百峯，鐡橋在何處。莫將别駕來，同到飛雲去。
滄溟幾萬里，山泉未盈尺。到海觀會同，乾坤誰眼碧。
劉生於寫松，能以酒力遣。酩酊氣正豪，蒼龍自舒巻。
風檣拗欲折，五月瞿塘過。何如此庵中，紅日抱膝坐。
有一范仲淹，人將重名節。馬上地曹郎，翩翩起吾粤。
馬尾縁封事，魚緘夀老親。古今誠一揆，藉用白茅人。
滿眼珠玉光，髙才極雄騁。對之不敢言，稚子來弄影。
策杖獨行游，青山一何深。道逢采藥人，問我松脂林。
山中一夜秋，老屋居然别。丈人不飲酒，共坐看明月。
無雨笠且置，未晴蓑不捨。蓑笠用不窮，我是隨時者。
東艇拍西艇，小拍庸何傷。夕風起驚濤，艇艇爭低昂。
治郡聲名逺，如何是我詩。青山韶石老，囘首盡交期。
萬里無歸耗，形將一木親。遺言入肝肺，真得太夫人。
南風吹面處，不省是南窻。此意無人會，乾坤落酒缸。
一雨變新凉，炎埃洗除盡。廬山昨夜燈，已照劉宗信。
幅巾是秀才，袈裟是和尚。伎倆人共知，長篇事標榜。
混沌固有初，渾淪本無物。萬化自流形，何處尋吾一。
不薄論交意，因書稍稍知。還將天下眼，照破老夫痴。
夜宿黄雲塢，秋登碧玉樓。歸時一片石，見月過羅浮。
到治一萬里，使君行莫遲。梅花開樹樹，不是向南枝。
樓逺見諸山，目短意不盡。天隂水怪興，碧玉所以鎮。
甲兵滿一船，江門來訪别。贈君欲何言，笑把梅花折。
説到忘言處，無詩可贈君。許將臨别意，一點落黄雲。
空巖發靈籟，彷彿如風雷。只疑函寶劍，天遣六丁開。
春棹去江門，泝流焉汲汲。點筆烟外山，歸來看懷集。
溽暑不可處，清風時滿樓。如何傳别教，衲被坐蒙頭。
口溢桂州漿，眼定西良色。我是荔枝仙，何人解漫得。
朝看亦南山，暮看亦南山。南山長不老，聊以永君年。
水白端陽色，梅紅嶺上花。春風迎度馬，秋月候歸槎。
御史鐵為肝，張秦掛舌端。至今湖嶠月，猶作太師看。
文章甲天下，氣節愧當時。公母亦滂母，千秋名共馳。
道逢惡少年，打破兩生敬。試問鄧德昌，何如梁惟正。
采義非采薇，食薇不食粟。遥遥望西山，千古嵯峩獨。
事至絶安排，放脚踏高崖。如何謝上蔡，旦旦習危階。
司寇今欲行，病叟山中臥。如聞經略憂，未向春風破。
彼曰春泥人，此曰人泥春。晨朝出相送，向夕望歸輪。
桃花被東岸，江水日日深。贈君豈無言，亦有花水吟。
丁侯為縣時，不與謁者通。古稱奉法吏，秉筆惟至公。
問客淮南道，停舟過此無。廬岡一端帛，為我謝仁夫。
樂善機應熟，垂聲教不窮。江山無盡意，猶在典刑中。
岡陵來勢遠，幽處更依山。一片湖景內，千家市井間。
何時重借寇，此地一桐鄉。四海諸侯望，千年一炷香。
東池乆寂寞，會翠得佳名。小詩拈未出，去尋王右丞。
泣罪天應見，坑降地不知。自然殃慶至，天道不須疑。
萬紫千紅外，如君故可人。桐江都滿樹，海驛尚含春。
春江正滿時，未具衡陽楫。還攜鄧俊圭，江門與君别。
酒闌歌不起，老病無奈何。夢滿桐江雨，相對不成歌。
終秉循良筆，難逃俗吏媸。不知三考績，課最竟何須。
桔橰滿天地，抱甕古來難。哦松非俗吏，哦松不在山。
馬圖不出河，鉛刀不割痴。上下幾千年，揜巻一沾衣。
名公遺我酒，洗琖自開嘗。何以酬佳貺，商歌示不忘。
長夏龍山曉，人間望忽開。長風捲雨去，復送雲歸來。
碧玉通書乆，青天感興新。江門動秋思，聊因寄逺人。
野饌家禽小，村舂晩粒香。莫言無厚餽，吾意在分嘗。
新篘壓兩壺，落英攜滿袖。我非陶長官，廬山還九九。
有官五馬後，無官百揆前。不將前後看，須著有無言。
神交傾葢上，心逺著詩時。無由向人道，人亦豈能知。
一别三十年，相逢不相識。骨肉為路人，春風淚沾臆。
有時牛亦坐，何處鶴還留。天台二萬丈，誰踏紫冥謳。
松栢孤高處，春風更可尋。如君有賢配，昭德在碑隂。
白雲滿中野，此地即衡山。莫擬西來棹，須防失路難。
充閭人所喜，今日愴還深。憶我初求乳，誰知母氏心。
皂葢朝天闕，青山道故鄉。高堂開夀斚，酩酊别莆陽。
初日上茅簷，江邊有畫船。八哥莫饒舌，有詔許歸眠。
老病得狂痴，讙呼九日期。自補登山屐，誰供把酒巵。
秋花新氣味，秋月舊襟期。獨唱花前曲，閒傾月下巵。
水陸花無數，南枝愛殺人。遥持一杯酒，江上酹花神。
東西填脚債，已過一秋期。今日拈花處，思君第一巵。
乍从明入暗，方认石成空。多少青山下，悠然忘所宗。
或能成栋梁，偶以钱为趣。春熟愿随风，半文羞自据。
徐开龙凤眼，仿佛定生禅。声嵌时空里，纵横多少弦。
咖啡聊胜无，间有紫砂壶。客自低声语，怕惊邻坐儒。
行到长城边，绿肥红已皱。徘徊不见人，长啸穿云后。
行到长城边，踌躇向左右。时有树摇曳，绝壁仍依旧。
浓淡水分墨，爱憎心造形。秋深红褪后，色在一山青。
门开山水阔，耳静意凌空。每入层林去，归来微醉中。
九天何朗朗，黑白尽铺张。错点红黄色，今年来早霜。
太姥产白茶，采制多辛苦。慕茗劳主人，瀹起山中雾。
问君何所去，明日访居庸。记得雄关里，仍存尚古松。
春花犹未谪，为送江阴客。拱手道别离，夕下何促迫。
生死如何了，深山做草民。有钱非所愿，洒向去来人。
山雀方嘤嘤，青李已落落。乡邻不锁门，看家是芍药。
原无存世想，独卧任天荒。纵有王侯命，淡如张子房。
树下读春光，适逢花落也。信是解书香，不用之乎者。
天象太朦胧，童心祈一省。掩卷存三年，待取唐诗境。
鹤背有清风，先生乘鹤翥。待我敬新茶，仰望云深处。
百里寻故人，山深何寂寂。阿珠在也未，例是敲石壁。
看似附庸手，能撑松骨儒。冷香何飒飒，上有雪梅图。
青峰沐夜雨，沿路间铺花。知是云中落，拾来香满车。
既殊出塞聲，還非江上聽。夜吹送悠揚，高樓月方迥。
竹海大胸怀，高情亘古栽。交心不用酒，云上看云开。
村古积云重，山危知命轻。若非闻鸟语，岁月已无声。
转眼已三年，重来迷树烟。溪边一洗目，云去水流天。
高山采野茶，柯烂且回家。煮罢无人识，唯留一片霞。
何故彼恂恂，声闻久绝尘。客来茶可问，切莫问逃秦。
今年新制茶，其味自成家。赠与幽燕客，主人何太奢。
堂主何其独，梅花雪一壶。老丛新试水，轻啜月轮孤。
笔尖行尺咫，人间八百里。买此一片山，日高睡不起。
至晚月东升，大象不言美。所思无尘埃，清风复清水。
蛙行動萍葉，誤觀作游魚。稍稍引兩股，已變科斗書。
吳牛行欲老，漢馬焉得肥。筋力不可恃，遊子當念歸。
夏雨漲黄流，夜鳴鄰船柁。乘危冒險人，不識西山餓。
風衣何揭揭，有若瓠葉翻。塵土不遠去，白雲藏石門。
莽莽蒿萊下，紛紛狡兔迷。枯枝坐守者，若箇是忘歸。
鴛鴦羅薦開，翡翠香幃寂。解带竟羞明，移燈向東壁。
遲月月已上，清光在高木。未能照我庭，團團隔東屋。
插雲千萬重，一望不可暫。前嶺與後峯，翠色濃復淡。
試看昆陽下，白骨猶銜鏃。莫願隍水頭，更添新鬼哭。
昔辨荆州悞，今爲越叟迷。黄甘與綠橘，正似珷玞圭。
曾無千歲人，安見千歲實。聊效昔所投，瓊瑶報非一。
主人不费钱，徜徉乱石里。或有奇可存，闲来看云起。
此地天明早，村风别有情。荒鸡三四个，合作不时鸣。
洞中天地殊，偶尔作童呼。腹有穷年史，高谈一句无。
声声唤小凤，满座俱称奇。莫是人情薄，慈悲向物移。
霜有无声色，红黄皆入冬。来之可安也，要去不关风。
忽来方外香，欲言言不得。为问识广者，一时皆语塞。
异秉得天和，一品倾人国。只因不寻常，寻常问谁识。
山静夜来早，寺钟声振高。自知心不远，隔耳已能搔。
源自名山水，清高直到今。芬芳皆过眼，不昧是初心。
入夜寻方丈，天边初月心。音容何所忆，水静不知深。
西南雨氣濃，林上昏月色。寒影不隨人，寥寥空露白。
款款出山谷，泠泠施素妆。仿形方几笔，白纸已生香。
池塘去後春，一夕生綠草。無由夢阿連，詩句何能好。
翩翩沙上鷗，安用避漁舟。漁人在魚利，何異爾所求。
松上垂青蔓，蒲根瀉碧泉。高僧來不見，却返五峯前。
盆繭未成絲，破褲勸可脫。安知增羞顔，赤脛衣短褐。
寒草纔變枯，陳根已含綠。始知天地仁，誰道風霜酷。
翻然思何苦，昨夜秋風高。良友念將別，幅巾邀此遨。
山深春意晚，五月杏初花。古刹高墙外，轻匀一抹霞。
一雨感秋凉，苍茫客路长。天山每回首，曾认是家乡。
倦程杂风雨，感慨总萧骚。逝水无时返，前尘有梦招。
西风吹叶落，珠蕾缀枝黄。才放二三点，满园流异香。
秋去枝犹绿，经冬叶更青。夜来风雨疾，缀露忒晶莹。
有竹美名眉，娉婷却似谁翠摇风雨夕，诗思总相随。
肃杀霜风劲，删繁就简身。一朝春气动，红白最缤纷。
纤纤霜后枝，瑟瑟天边月。相约待春风，辉清花似雪。
昔曾珍北果，何日渐南来闻道可祈福，窗前手自栽。
阔叶叠如云，常年翠色新。花真似兰草，寸蕊送幽馨。
小杏枝何弱，新栽向短篱。来年春雨里，佳客好题诗。
昔向寒溪卧，遠寺撞白雲。今也趨早朝，殘月馬上聞。
風來綠葉聲，濕我青春雨。絮絮似低吟，飛飛如振羽。
影借金田潤，香隨璧月流。遠疑元帝植，近想誌公遊。
蒼樹亂未梳，碧疇妍已盥。垂地藹藹雲，天光懸一鸛。
我來小小郡，愛此高高臺。前對蒼筤竹，萬竿球琳材。
深藏西竹寺，寒擁北譙城。石字贊皇古，泉銘庶子清。
难从枝蔓繁，心自花叶简。颜色何足论，还君正法眼。
沉吟魏晋风，念念苏子语。凭君笔一支，清风随赠与。
我有一张琴，泠泠发古音。近来多不语，月未到天心。
我愛韓亭好，文公像逼真。音容雖已往，英概恍如新。
我有一张琴，寻常不发音。每当秋水静，来印碧潭心。
我有一张琴，弦断无须补。以指叩空空，大音稀远古。
天音常作雨，深谷自幽才。忽有松风起，不知云散开。
禽聲春後變，柳色夜來深。老子關門坐，無人識此心。
剝啄驚春睡，蕭然湖上僧。篝燈夜深語，多說鑒巴陵。
老去詩情在，逢春祇欲狂。飛來枝上雀，似亦愛幽香。
案牘苦相摧，詩心若浮埃。偶然瞥窗外，春如潑墨來。
有約客不來，獨坐試新醅。應是春風過，蓬門掩復開。
閒居何所宜，把酒策第一。石田今有秋，痛飲事可必。
窗間耿殘燈，屋角照落月。披衣啟柴關，呼帚掃黄葉。
銀翼騰空去，白雲撲面來。九州渾一氣，渺渺若塵埃。
重複青山裏，雙峰鎖寺門。樓聳排雲閣，松盤過路根。
精力苦日短，乘閒強登眺。登山陟其頂，倚雲發孤嘯。
送爾今出門，挾策遊帝京。長途慎初步，屋漏通明庭。
通家二三伴，楚楚同年子。願言升公同，同寅賡喜起。
清曉去采蓮，蓮花带露鮮。溪長須急槳，不是趁前船。
天下樂其樂，心間安復安。遭逢須一盞，日月只雙丸。
郴陽古名邦，四座拱山色。秀氣鍾異人，闤闠儼仙宅。
雨濕林崖色，洇然綠到船。人歌驚白羽，飛破楚山煙。
千山潑如墨，蒼崖斷水湄。綠蓑風雨裏，獨網一艙詩。
瀑流飛石罅，萬綠插雲中。一徑盤山仄，時行小轎紅。
離火自天爍，溫泉由地生。我來需曉汲，聊用濯塵纓。
虛心懷月明，勁節挺玉立。豈是外春風，春風無處入。
古寺殘僧少，孤村碧樹圍。明朝山下路，愁絕望烟歸。
此心如白紙，五色休迷目。乘化看雲飛，酣眠樂水宿。
野鳥春布穀，階蟲秋絡絲。呶呶空過耳，終不救寒饑。
抱琴歷高峰，拂石就晚陰。空山對摇落，懷哉千古心。
娟娟竹影薄，决决溪流淺。風生秋意回，野塘天容遠。
陰陰松竹合，幽鳥傍人啼。一局枯棋罷，曦輪又欲西。
殿樓邊翠麓，窗戶俯清湘。遊客匆匆去，高僧白日長。
春花狼藉餘，六出淨煩熱。衲衣凝夜禪，香散深林月。
采采池中莲，花香君莫取。赠子以莲房，教识侬心苦。
終南成詬厲，所處失其親。遙揖山靈語，慎居捷徑人。
碧海风涛壮，蓝天路九重。凌霄当此日，振翮御长风。
茅檐绝低小，一载住农家。照影西塘水，贪看日易斜。
东岳庙恢扩，闻当街北头。何年消劫火，空以集名留。
樱子黄先赤，红桃间绿桃。塘春嬉扁嘴，延颈白鹅高。
明日当逢集，回塘撒网赊。北头卖蔬果，南首市鱼虾。
小灯易明灭，娇怯怕风侵。欲破周遭暗，荧荧藉尔深。
窗小光难透，门低久立童。高粱麻杆热，烟焰起熊熊。
惱人自作樂，休休莫莫莫。相看將白頭，止有不如昨。
韭苗香煮餠，野老不知春。看鏡道如咫，倚樓梅照人。
峨眉山中老，千頌自成集。持問太和山，鶻臭當風立。
醉紅如墮珥，奈此惱人香。政爾無言笑，未應吳國亡。
金蓓鎖春寒，惱人香未展。雖無桃李顔，風味極不淺。
什襲發硎刀，無名自貴高。秋衣猶葛製，午飯厭溪毛。
好春暢意時，芳菲誰信暫。一簇高枝紅，明日上花擔。
墨雲掩地來，遙山破一角。沈沈移入城，紛紛飛蛉覺。
表立第一峰，茫茫獨無侶。雲從群山來，作我足底雨。
駐足避車塵，雷聲身畔急。同途不同心，奔走吾安及。
鏡花本非真，中情本非假。可歎少年子，竟作佯狂者。
隨風復隨水，前路愁無恃。舞花不肯下，向我探行止。
好月但隨雲，竟不念舊識。知我素心人，不曾共今夕。
颱風排海來，屋脊撼欲裂。不寐竟夜聞，此聲最哀絕。
花有戀波情，每為風所拒。吹上最高簷，淒然如老女。
堤花別故枝，去逐波中影。上下各迴旋，到水合成整。
湖邊一瘦樹，無葉少枝椏。春亦不負之，贈以兩三花。
私語細偏宜，春江夜愈美。不忍望波心，深似汝眸子。
花落岸聲大，花落水聲小。花落我懷中，餘音猶嫋嫋。
共約護芳菲，留與明朝好。不敢擷花枝，為汝簪碧草。
徑積何年葉，層層不可掃。上有草數莖，也算春曾到。
密葉覆千重，遊絲懸數尺。徐行野鳥林，孤占情人石。
樹零百千花，波展百千靨。好風忙送過，恐被游魚唼。
水曲出橫枝，一花著我袖。微恩亦知己，披草故相就。
一巢拙不辦，鳲鳩鳴相逐。陰晴各自呼，人間換寒燠。
萬物頌春陽，枯榦太觸目。葵藿皆向榮，那得容謗木。
幽林深且阻，路狹逢山鬼。傳語祖龍蘇，明年赤帝死。
珠水挾濃愁，日夜競東赴。胥濤逆之來，海若坐相怒。
中夜不見星，寂寞一天宇。彼美終不來，風葉竊相語。
竹下傾春酒，愁陰爲我開。不知臨水語，更得幾回來。
深根藏器時，寸寸抱奇節。遭時上風雲，故可傲冰雪。
流雲滿空谷，綿綿不可掃。棄我向平川，嫌我太孤傲。
宿昔未出山，白雲久在抱。不曾潤心苗，今來滋艾草。
秋花濕不飛，但聞冷露滴。莫教撿將歸，宵夢恐無色。
凍萼脆有聲，小蕊靜無數。終不效橫斜，卓立矜平素。
同沾雨露恩，千林作一碧。誰憐秋轉深，葉葉異顏色。
老魚獨去來，識影早深避。轉笑垂絲人，枯坐守殘餌。
昨日殺國人，今日殺妻子。國人或逃生，妻子難逃死。
山行如讀書，行行盡佳句。把筆欲追摹，卻落無字處。
詩入雞林市，書邀道士鵝。雲間晏公子，風月興如何。
借書本一癡，還書癡亦好。生逢清晏時，遺經忍獨抱。
此膝不得屈，一屈即刻死。壯哉佟臘齋，一語存野史。
水出高原時，山河隨勢改。百感對茫茫，復恐塵生海。
昨宵相攜處，磐石坐良久。今朝覓得之，相依如故友。
縱橫八萬里，同此涼月色。上下三千年，何夕是今夕。
風花鬥舞姿，誰能左右袒。一瓣落我前，便覺紅灼眼。
鏡天雲不動，未許水鳥唼。晴絲靜湖風，一蟲掛初葉。
撐拒雖雲多，難以填滄海。京觀終朝成，秦帝巍巍在。
微月遣遲眠，晨雞勞久聽。中心結如繩，此日勢未定。
月色曉偏佳，蟲聲春漸欠。一室水溶溶，輾轉身似泛。
每逢驚寤時，多見殘月色。不因共憔悴，憐之似胸臆。
三年虱如輪，暗裏一一揀。鸇鷹欲化鳩，料當憎我眼。
行到無路處，野花數叢放。吐紅向林梢，青山覺殊狀。
殘夢逐曉風，一墮不可救。飄颻故林中，忽與舞紅遘。
吾語紛紜者，清談亦可了。秋蟲奮翅鳴，終不敵高鳥。
正晝酬清陰，微倦獻綠草。相憐多好意，聊坐答情好。
夜半月未生，幽懷頗難耐。屋山若有光，不眠姑稍待。
窗底光未生，空中諾猶應。枕痕反側深，此夕孤懷證。
昨我憐君歌，今我展君墓。墓草不似君，何曾為春妒。
花落亦倦飛，紙灰無由起。定知蝴蝶來，今夜夢魂裏。
胡為賦閒居，知命何可悔。天欲惜才人，不教與時會。
將醒猶未醒，了了知是夢。可奈齧指時，自覺尚餘痛。
終日繞座行，厭厭窘跬步。轉羨轅下駒，有氣猶可負。
簷滴猶未盡，虛光已滿瓦。未必真有情，有情亦難寫。
可懷掩抑情，可畏紛紜語。憶汝初逢時，盈盈十五女。
長吟遵大路，行者皆側目。切莫問前程，容易誤歌哭。
眾女紛然來，誰與定甲乙。屈心愧未能，哀哉媒何拙。
可笑雜花香，無端入郎鼻。不知儂昨宵，比汝多姿媚。
子豈無他人，儂獨唯子思。昨日街頭見，綠衣娘是誰。
前年共街頭，半日立風雨。去年解避人，眾中不敢語。
我坐堤上石，汝立堤畔草。知汝亦倦行，如何故相惱。
負手曲折行，中園即長路。一石忽當前，對之似有悟。
匿人背面初，濃笑知難忍。飛紅忽撲懷，便覺春風近。
但聽潮來聲，但看風撼樹。但覺君在旁，但忘共君語。
解纜出虎門，美人與我別。了不辨昏晨，新月如殘月。
失我篋中珠，此心猶自鎮。失我牀頭書，此心亦同燼。
鵑啼何處山，顏色一夜想。忽驚春夢墮，化作落花響。
十月冰未泮，芳津尚可涉。畏寒思待春，春至浪千疊。
疢疾不可藥，終日聞鼎沸。何當大雷音，一震成聾聵。
苦水如珠水，萬年吐不盡。新醉迭宿酲，撫琴淚雙隕。
大刀砍東風，誰曾向鬼子。可哀作曲人，心隨鼓聲死。
一月不出門，門庭在萬里。我途殊未窮，繞室當破履。
風來不見波，花墜不聞響。但知一春心，失落波之上。
草石各縱橫，遊人不到處。吾正欲窮途，解領此中趣。
三月春慵人，十年雨歷耳。起來扃小窗，且乞朝眠美。
欲發一溪楊，扶之風不力。憐余眼尚青，經雨波難碧。
春霖微似情，蕉葉大於傘。臥聽但無聲，推窗天忽旦。
郎若過西洲，莫向沙頭渡。沙頭多淺灘，出沒有狐兔。
明月暈江頭，舟人私共語。此行無奈何，臨曉定風雨。
嶺南無丹杏，嶺南有木棉。各自好顏色，肯看誰燭天。
風持千萬枝，信筆寫天宇。此畫大無涯，唯吾心可貯。
愛此竹陰涼，不眠亦竟夕。風搖最高枝，乍覺微露滴。
驟雨不終日，浮雲極古峭。忽開一角天，閶闔我欲叫。
溯流入山中，行行三五里。見樹不見人，吾自鏡於水。
幽房不須光，將恐殘月入。慟哭未必真，誰聞私夜泣。
杜宇不南飛，何以漫嶺血。也擬折枝歸，較我情懷熱。
蝸牛沿敗牆，五日蠻觸戰。驀地縮角回，卒遇養子燕。
寒鴉噪高枝，惡聲日充耳。若不更此鳴，眾鳥亦東徙。
愁時故故鳴，眠夜不堪苦。常思有力者，為折春螽股。
已是滿溪紅，一半猶在樹。憐爾到殘春，始與賞心遇。
湖淺碧愈深，草熏風可喜。群兒不行橋，卷褲爭涉水。
水膚何嫩柔，風過每戰慄。衹見天光搖，不知游魚出。
路看葉在天，堤看葉在水。我愛隔岸看，水天葉相對。
風憎水染紅，自悔吹花落。緩緩引之行，集於湖一角。
老紅零亂飛，同枝不相顧。一瓣忽擱椏，竊喜未離樹。
徑深人跡稀，好鳥漸盈耳。莫道無繁花，春猶到淥水。
游魚不敢跳，恐擊微雲碎。堪恨天上風，悠悠送將去。
雲開展遙空，俄傾霞如織。水繪湖中天，坐領黃金國。
微風亦已息，微波亦已靜。中心尚搖搖，待久終不定。
打荷看急雨，吞月任行雲。夜半蚊雷起，西風爲解紛。
蒙茸冒枯几，想像掛霜枝。永失金衣友，文章安用爲。
苦雨已解嚴，諸峰來獻狀。不見白頭禪，空倚紫藤杖。
四海無遠志，一溪甘遂心。牽牛避洗耳，卧著桂枝陰。
馿耳對軒軒，爭酬價十千。眈眈兩虎視，不值一文錢。
風驚鴻雁行，吹落秋江上。爲掃碧巖邊，問叔今無恙。
天下放玄虛，誰知與道俱。唯餘范武子，乃是晉諸儒。
憶在昭陵日，傾心用老成。功歸仁祖廟，正得一書生。
巧解逢人笑，還能亂蝶飛。清風時入戶，幾片落新衣。
牽馿飲江水，鼻吹波浪起。岸上蹄踏蹄，水中嘴對嘴。
自古多如此，君今獨奈何。可來白雲裏，教汝紫芝歌。
相望六千里，天地隔江山。十書九不到，何用一開顔。
梅蕊觸人意，冒寒開雪花。遙憐水風晚，片片點汀沙。
湖北山無地，湖南水徹天。雲沙真富貴，翰墨小神仙。
騎虎度諸嶺，入鷗同一波。香寒明鼻觀，日永稱頭陀。
蕭寺吟雙竹，秋醪薦二螯。破塵歸騎速，橫日雁行高。
齋餘睡兀兀，占盡簷前日。不與一甌茶，眼前黑如漆。
巍巍乎高山，千年兮萬代。不知宇宙情，須臾變滄海。
弔詭驚殘夢，蒼涼起寤歌。濃雲垂宇宙，何處見山河。
萬古飛騰意，今朝出鳳丘。層巖觀物化，舉國競狂搜。
金沙千里來，溪洛今誰渡。高峽風雷生，此是龍騰處。
一鳥出幽谿，領意入林杪。何人横水來，待我芙蓉沼。
修竹影猗猗，逢春色自好。微蟲抱節生，轉覺縈懐抱。
閱世知春秋，一枝故獨倚。無意出遠音，涼風日夕起。
道人不凋琢，萬鏡自明己。願公勤此履，深徹法源底。
達摩從西來，不受梁武襯。却面少林牆，衣鉢一萬貫。
小姬煖足卧，或能起心兵。千金買脚婆，夜夜睡天明。
前身寒山子，後身黄魯直。頗遭俗人惱，思欲入石壁。
秋殘冬又至，霜月倚欄干。寂寞小樓夜，商飆入坐寒。
昨夜東風發，明朝是立春。侵曉露華淨，燕支淡著勻。
人有歲寒心，乃有歲寒節。何能貌不枯，虛心聽霜雪。
桃花紅帶雨，春色滿庭中。可憐難下筆，禁得五更風。
洞庭新綠滿，湘水春欲生。塵土客懷盡，蕪城夜雨聲。
迢遙江漢闊，渺渺岸沙平。不知雙鬢薄，閒共白鷗盟。
宮黃明且潔，不作靚妝濃。清秋風日好，瀟灑若春容。
釣臺何太高，夏熱穿棉袍。魚既不可釣，閒靜賞波濤。
春來惟喜睡，睡起日遲遲。山園花正好，洋百合新移。
險心游萬仞，躁欲生五兵。隠几香一炷，靈臺湛空明。
鐘鳴山川曉，露下星斗濕。老夫梳白頭，潘何塤篪集。
白足禮江沙，七星在雲表。洗心無一塵，缺月西南曉。
荷鋤郎在田，行餉兒未返。終日弄鳴機，恤緯不思遠。
歲暮白日速，風高黄葉稀。歸心與寒雁，一夜向南飛。
擬嚼枝頭蠟，驚香却肖蘭。前村深雪裏，莫作嶺梅看。
蛙吹兒童事，重開已汗顔。更須留近作，待過十年看。
插屋數竿網，穿籬幾尺船。水鄉菱芡足，不著免租錢。
佞舌兒女柔，異教蜩螗喧。豈能聽蛙黽，靜枕詩書眠。
琴鶴爲友朋，出入常拂拭。生來節便高，故有扶危力。
齊野非吳渚，支郎是子陵。釣臺千古月，寶塔萬年燈。
一聲蒼壁裂，再奏蛟龍悲。事往迹猶在，山空人不歸。
直上雲峰表，雲間謁洞天。自慚無善政，來此乞豐年。
放逐臣之常，胡爲乎汨江。不先於楚死，未免作秦降。
清曉叩玄關，憂時鬢已斑。何如閑道士，隔竹看君山。
灧澦拓瞿塘，二孤障瀾蠡。大哉神禹功，天地相終始。
山中亦何有，煙雲扶層梯。疊石撫空罅，洞水涵清漪。
隠君在何許，遺跡此山阿。春風閉門處，回首空烟蘿。
心逐輕波去，身随匹馬歸。據鞍揮淚盡，回首一依依。
一网春何锁，玫瑰困有枝。宁教陷囹圄，不肯放花迟。
铁藜横木栅，直欲绞春心。杀伐残如是，谁忍一花禁。
南浦送微波，西山来遠綠。日暮獨盤旋，慨然撫孤竹。
一别遽如許，歸期可奈何。無心戀明月，有淚寄流波。
日永不可過，夜凉愁更多。蟬聲嘶晚月，孤枕夢如何。
都城一日雪，庭戶浩已盈。呼兒試輕掃，留伴小窗明。
冰魂銷不盡，招得上南枝。依約橫斜影，紗窗月上時。
峯秀因拳石，溪清見髮魚。毫釐辨喬梓，咫尺有匡廬。
四角朱弦直，雙橋小霓攲。寒星夜稀密，冷浸一枰碁。
近聽千絲急，遥聞一磬清。恐傷詩肺腑，不作斷腸聲。
此秘昔未覩，斲雲今始開。蒼松臨怪石，宜號小飛來。
野色知何處，松邊竹外塘。雨餘紅菡凈，風起白蘋香。
亦好新亭小，登臨意緒長。清流依檻曲，明月逐簷方。
梅開羣玉府，柳試縷金衣。過臘山逾瘦，迎風水漸肥。
凝塵晝滿室，燕處亦超然。掃罷掩關卧，從嘲邊孝先。
不是山陰畫，清流曲更方。欲知三面景，絕勝九回腸。
雖晚亦既好，花中無此香。誰能識真趣，高隠在潯陽。
一忿居荒漠，凭身百刺生。炎蒸何惮惮，肝胆自纵横。
嫋嫋生香蕊，忍看不忍弹。近花唯一嗅，兹日已忘餐。
无骨何轻薄，凭风亵此身。天涯堪浊浊，覆我一衫尘。
花落循春妒，风欺无有家。人何不相惜，足底又尘沙。
无抱枝头死，携香朅不归。随风生一羽，沾却故人衣。
礫索池邊樹，疎花照淺清。雖無却月觀，且有一枝橫。
怪石誰雕斲，蒼蘿翠木斜。幽巖畫屏倚，却憶柳州誇。
錦園無十畝，緩步足登臨。弄月波濤細，愛山花木深。
掬水弄漣漪，清輝碎更隨。人間無太白，欲捉可憑誰。
得锻镰钩细，轻划坼乱澐。天心应澹澹，还照我和君。
清風生兩腋，雪乳啜雲團。便擬乘風去，翻嫌縛小官。
采采黄金蘂，盈盈白玉觴。露蘭何足飲，自覺肺肝香。
睡餘無俗役，信手一枰間。勝負何須較，神情政欲閒。
紅粉雖云妙，鵝黄亦大奇。欲知堪畫處，絕勝採江時。
风雨侵羸骨，高冠怯不支。声名何若酒，将醉忘情时。
花木蒙霑潤，根堅枝亦驕。懸知如舌本，端藉酒盃澆。
平生壯夫志，老去未消磨。其奈青銅裏，蕭蕭雙鬢何。
晴塢夕陽媚，煖梢春意留。詎須吞絳蘂，方解解人愁。
一飽無餘事，平生萬卷書。短檠頭雪白，端爲惜居諸。
但見蹙紅巾，未聞衣黄裏。一試縷金裳，世職真西子。
田園依峻嶺，牽興每須登。却得臺郎力，扶持借赤藤。
此君仍佩紫，直節自來孤。欲倩文夫子，招邀入畫圖。
冥搜高出月，幽思渺裁雲。擬遣窮愁去，那能無此君。
從士力難任退之，何其掛懷抱子美。不及在家貧樂天客中守歲，在家貧亦好戎昱。
山深雲氣多，撥雲尋徑入。但覺襟袖寒，不知濃翠濕。
不受百錢餽，從茲號錢清。至今千載後，猶得仰佳名。
十畝煙波闊，平開一畫圖。已添無數景，喚作小西湖。
秋陽千里曬，聊復曝吾書。自笑年來事，昏眸眩魯魚。
歷覽衆峯頂，下視飛鳥背。一身凌紫霞，迥出塵寰外。
泠泠西穴間，終日滴甘乳。道傍渴者多，切莫飲豺虎。
來時簾捲晝，坐久竹移陰。有待無消息，南窗睡興深。
游騎來逢雨，寧全是折磨。山神應洗路，恐惹俗塵多。
春從花際來，却向天邊去。鶯蝶空徘徊，尋春不知處。
一峰如龜橫，得自禪翁說。衆山迤邐來，宛然此前列。
天子治平切，一賢遠王畿。朝廷豈不重，赤子貧無依。
不作畫梁燕，定非幽谷鶯。此心無著物，萬事莫留名。
清獻堂前樹，無梢可著春。豈知三百載，復有種花人。
二載巴川縣，誰知是與非。還鄉何所有，載得一清歸。
頗知藏曲折，故作小崢嶸。一穟香已過，半山雲正横。
微雨久逾潤，禪房低復深。下帷香一縷，收盡向來心。
煙雨百餘年，茅茨數間屋。中有在家僧，蕭然如此竹。
一重仍一掩，少有外人知。杖屨歸來處，斜陽隱半規。
溶溶水拍隄，了了花隔岸。不著小橋通，令人方寸亂。
薌林新賜宅，春水向鷗前。不是蕭何第，元非范蠡船。
以此葉陰涼，代彼青瑯玕。但恐本質脆，不堪期歲寒。
一絲公不掛，釣餌也憐渠。舊日垂竿地，臨流只放魚。
不似居城市，澄湖上有松。日斜人影散，百尺臥蒼龍。
伐木梁清淺，扶藤日幾回。嫦娥與牛女，昔日度橋來。
薫風追晚凉，愛日引朝步。瘦策與青鞋，應知來往路。
被雪一枝好，令人雙眼明。未須貪結子，對汝不勝清。
故國例卜宅，他鄉多惜居。短長三萬日，何處是吾廬。
一溪喬木陰，六月火雲冷。門外有行人，寒泉思汲井。
華髪累朝人，蒼髯幾時樹。政恐郢斤尋，明堂要材具。
簿書苦沈迷，世俗嗟迫隘。不如溪山上，風至取一快。
坐令簪一枝，蛾眉淡初掃。笑弄黄金盃，連臺盤拗倒。
行攀叢桂枝，坐息叢桂影。王孫胡不歸，歳晏雪霜冷。
深林以薌名，花木不知數。一點無俗氛，蘭芽在幽處。
不謂蕞爾邦，有此巋然宅。江山自比鄰，風月相主客。
安車過橋時，童稚皆喜舞。題柱作歸來，元無長卿語。
茗飲貴石泉，江流亦其亞。甘寒如此井，未肯出汝下。
薌林未置身，泛宅先入手。二疏歸來時，能似今日否。
蒼官可長雄，餘子皆季叔。所以吾外家，深栽後彫木。
蕭散林下風，霜毛極清潤。爲問載高軒，何如弄閑影。
江南家家窗，何處無遠岫。唯有謝玄暉，眼中揖其秀。
嘯壑有於菟，吹波作奇字。川上雪髯翁，文章政相似。
小摘亂青黄，開嘗馥香氣。持比千戶封，真成敗人意。
玉頰酒潮紅，醉頭扶不舉。杜老豈無詩，應爲六丁取。
一徑夾青葱，無人到幽處。花發曉鶯啼，欣然得佳趣。
人皆愛吾廬，燭理均是寓。未辦山林居，聊依佛僧住。
酒渴上安市，甘寒爲解圍。鵝兒黄不見，空見鷺鷥飛。
白晝俯層臺，千山萬山月。若不犯高寒，安知此奇絕。
三孔吾渭陽，猶及見仲叔。堂堂舍人公，再拜但喬木。
春風桃李蹊，學語鳥相喚。不可無寒蘆，汀洲下鳧雁。
有水碧于天，玄雲滃然起。定是臨池人，一沐管城子。
冷石磨青瑤，客至相與飲。醉倒不用扶，真成一高枕。
市聲俱不聞，野色良可喜。聽公北宅住，還我東臯子。
求名恐顛隮，求道戒進取。誰知卻行人，可以超萬古。
幽畦小雨餘，一一錦繡段。春日細春盤，懸知咄嗟辦。
群木上參天，清陰併爲一。炎曦無路來，不廢風月入。
已復山上山，何當口中口。寫茲秋下心，寄我女邊帚。
倚杼織冰紈，殷勤作團扇。爲君惜朱顔，相期日相見。
裁紈作團扇，纖纖如白玉。歳寒不改姿，持用可郎目。
團扇復團扇，團扇亦已好。但恐秋風至，棄捐在中道。
兔狡應多穴，狐妖解首丘。一巢鳩樣拙，何計老菟裘。
才退愁無友，時艱悔有家。鄉心慙杜宇，世事付楊花。
四望黯同雲，平湖墮銀漢。一葉柳邊來，應是寒澌泮。
暗綠團團樹，浮蒼淺淺山。不須吟些些，幽韻已班班。
自聳干霄勢，應憐望歲心。試將膚寸澤，來作濟時霖。
盛世須材傑，高名動聖明。一麾淮海去，青旆擁千兵。
欲作銀河落，支筇仰面看。會須雷電散，已覺逼人寒。
峭絕崩雲處，泓澄忽此逢。寧知一勺水，清潤入千峰。
暝色蒼然至，浮煙漫不分。小留巖竇底，爲伴宿簷雲。
淅瀝排炎暑，潺湲弄晚晴。不知來遠近，常作對床聲。
涕淚昨辭親，酸心今別子。舟陸空相望，摻袂卽千里。
渺渺陽臺去，茫茫鸚鵡洲。干戈迷大別，煙雨瞑南樓。
共蠟登山屐，俄尋下水船。到家人怪問，滿袖挾風烟。
雲已安排雪，天仍慘淡風。纜船投古剎，撥火共談空。
日月疾跳丸，簡篇浩烟海。弓旌誤誘去，歎息可中悔。
山國不栽桑，抱布貿絲藏。恩詔光明燭，寒燈織室光。
南山水樂洞，窈窈白雲深。滿耳笙歌者，誰能一洗心。
日望黄尖杪，今登白際巔。千山皆委地，一臂獨擎天。
曆數河南去，乾坤一草亭。一亭猶是累，千古盡浮萍。
曙色浮丹栱，春風煖禁街。微瀾迷秀石，纖草蔭新槐。
風細吹吟鳳，雷驚起蟄龍。幾年卧空谷，今日享真封。
綵帖隃麋濕，屠蘇琥珀濃。夕陽猶臘日，午夜已春風。
飯已茶三啜，隅中粥一盂。陶然詠皇化，安用東封書。
柔條還自立，絕色所不鬭。昂然氣格高，下視羣卉陋。
西湖多勝景，飛蓋喜相陪。暑氣迎秋盡，江聲向夕來。
綠橘陰雖改，青山色自新。偷閑時挾冊，來訪讀書人。
清淺溪橋水，高低籬外枝。這些風骨異，瘦盡古今詩。
石竹麝香臍，博山水沈炷。勾引愛香人，攀花春筍露。
恨題玄都觀，歡入武陵谿。花面無今古，人心自笑啼。
世網角雄雌，官途爭是非。人方酣蟻戰，吾自送鴻飛。
野草如排戟，山花似列屏。維舟一登覽，誤入小蓬瀛。
四山煙雨收，雙沼漾晴碧。白鳥忽飛來，點破檐前色。
事過清眠足，心寬緩步宜。古人無限事，煙蹙幾修眉。
雪裏紅梅樹，尊前白髮翁。莫求顔色似，風致許渠同。
一雪林屋浄，二雪臯隰新。三雪爲瑞應，伊耆氏作春。
獨鳥怨遥夜，冷螢明遠陂。且弄碧蘿月，莫問出山期。
菜花隨麥長，田水入池平。此景尋常有，何人自在行。
掃石坐花陰，花陰復滿襟。此時真晝錦，富貴亦何心。
風鞭垂海角，萬嶺罷宵征。兩島驚難定，猶聞夜叱聲。
剛柔君不吐，冷熱我須當。鐵石還銷毀，吾今已久長。
春色三分二，人生七十稀。蝶魂歸蟻塚，花瓣泊魚衣。
得勢茅欺蕙，安居爵笑鴻。吾年已如此，役役又西東。
院靜泉聲合，夜深蟲語多。近窗移素榻，攲枕見星河。
軟煖爐星火，新香甑雪糕。老人消一睡，守歲爲徒勞。
影浸蒼凉月，香隨澹蕩風。露華初汎汎，秋思莫匆匆。
山深無橫吏，客至氣和平。野寺鳴鐘罷，安眠到五更。
慘澹蕪城暮，蕭疎野樹寒。登山不憚遠，反恐下山難。
飛霧不成雨，幽人懶出谿。落紅雙雉過，新綠一鵑啼。
露葉墮清響，隔烟聞暝舂。夕嵐那可撥，月照山重重。
鳥獨沉啼意，螢低照去蹤。艱危吾輩老，寂寞此心同。
子任調和逸，吾當噬嗑勞。生年雖後子，未老得先焦。
高樹俯滄江，老屋隠亂石。水深羣魚集，一網千尺碧。
舊雨黄魚簄，新霜紫蟹。吾生了朝夕，何事憶江湖。
明月青松枝，幽人巖下步。勸君早歸來，草頭已多露。
大山插洪瀾，定是關仝筆。縑素不能永，壁石寫雄逸。
睡少秋難曉，吟多食愈貧。南柯無近闕，差盡夢中人。
郡中臥病久，池上一來賒。榆柳飄枯葉，風雨倒橫查。
山高鳴過雨，澗樹落殘花。非關春不待，當由期自賒。
勢從千里奔，直入江中斷。嵐橫秋塞雄，地束驚流滿。
高閣一長望，故園何日歸煙塵擁函谷，秋雁過來稀。
遠聽江上笛，臨觴一送君。還愁獨宿夜，更向郡齋聞。
白雲埋大壑，陰崖滴夜泉。應居西石室，月照山蒼然。
思懷在雲闕，泊素守中林。出處雖殊跡，明月兩知心。
芳園知夕燕，西郊已獨還。誰言不同賞，俱是醉花間。
滿城憐傲吏，終日賦新詩。請報淮陰客，春帆浪作期。
乾坤有精物，至寶無文章。雕琢爲世器，真性一朝傷。
萬物自生聽，太空恆寂寥。還從靜中起，却向靜中消。
明從何處去，暗從何處來。但覺年年老，半是此中催。
裴回輕雪意，似惜豔陽時。不悟風花冷，翻令梅柳遲。
絳樹無花葉，非石亦非瓊。世人何處得，蓬萊石上生。
軍中始吹角，城上河初落。深沈猶隱帷，晃朗先分閣。
有色同寒冰，無物隔纖塵。象筵看不見，堪將對玉人。
秋荷一滴露，清夜墜玄天。將來玉盤上，不定始知圓。
失侶度山覓，投林舍北啼。今將獨夜意，偏知對影栖。
南樓夜已寂，暗鳥動林間。不見城郭事，沈沈唯四山。
存亡三十載，事過悉成空。不惜霑衣淚，併話一宵中。
高閣漸凝露，涼葉稍飄闈。憶在南宮直，夜長鐘漏稀。
懷君屬秋夜，散步詠涼天。山空松子落，幽人應未眠。
去馬嘶春草，歸人立夕陽。元知數日別，要使兩情傷。
暫與雲林別，忽陪鴛鷺翔。看山不得去，知爾獨相望。
深夜竹亭雪，孤燈案上書。不遇無爲化，誰復得閒居。
念子抱沈疾，霜露變滁城。獨此高窗下，自然無世情。
秋江共僧渡，鄉淚滴船回。一夜吳船夢，家書立馬開。
兵待皇威振，人隨國步安。萬方休望幸，封岳始鳴鑾。
離亂身偶在，竄跡任浮沈。虎暴荒居逈，螢孤黑夜深。
白雪高吟際，青霄遠望中。誰言路遐曠，宮徵暗相通。
散下渚田中，隱見菰蒲裏。哀鳴自相應，欲作凌風起。
伏餘西景移，風雨灑輕絺。燕拂青蕪地，蟬鳴紅葉枝。
幽徑行迹稀，清陰苔色古。蕭蕭風欲來，乍似蓬山雨。
舊依支遁宿，曾與戴顒來。今日空林下，唯知見綠苔。
今日山晴後，殘蟬菊發時。登樓見秋色，何處最相思。
衰鬢千莖雪，他鄉一樹花。今朝與君醉，忘却在長沙。
輦路江楓暗，宮庭野草春。傷心庾開府，老作北朝臣。
春園芳已遍，綠蔓雜紅英。獨有深山客，時來辨藥名。
水國春雷早，闐闐若衆車。自憐遷逐者，猶滯蟄藏餘。
遺殿空長閉，乘鸞自不回。至今荒草上，寥落舊花開。
蛩餘窗下月，草溼堦前露。晚景淒我衣，秋風入庭樹。
岸芳春色曉，水影夕陽微。寂寂深煙裏，漁舟夜不歸。
全欺芳蕙晚，似妬寒梅疾。撩亂發青條，春風來幾日。
玉屑裝龍腦，雲衣覆麝。何堪夜來雪，香色兩淒迷。
苔色遍春石，桐陰入寒井。幽人獨汲時，先樂殘陽影。
杳杳疎鐘發，因風清復引。中宵獨聽之，似與東林近。
不隨晴野盡，獨向深松積。落照入寒光，偏能伴幽寂。
橫遮野水石，前帶荒村道。來往見愁人，清風柳陰好。
寒燭照清夜，笙歌隔蘚牆。一從飛燕入，便不見君王。
慚老將誰託，勞生每自慙。何當重攜手，風雨滿江南。
歸鳥入平野，寒雲在遠村。徒令睇望久，不復見王孫。
倚筇聊一望，何處是秦川草色初晴路，鴻聲欲暮天。
宿昔靑雲志，蹉跎白髮年。誰知明鏡裏，形影自相憐
玉溆花爭發，金塘水亂流。相逢畏相失，並著采蓮舟。
欲別牽郎衣，郎今到何處。不恨歸來遲，奠向臨邛去。
焰里寒冰结，杨花九月飞。泥牛吼水面，木马逐风嘶。
江北西風髙，江南新酒熟。長笛吹梅花，月色滿營屋。
亂山蔽天盡，叢澗遶山流。茅屋冷欲壓，今日方中秋。
臘盡春猶客，春來病轉多。孤樽洗塊礧，萬事付無何。
羅敷斂雙袂，樊姬獻一杯。不見舒員外，秋菊爲誰開。
水花粘稚蛙，野菜戀殘蝶。麥岐苦薄收，青黄兩不接。
四海水尚淺，孤城愁更深。船上何人笛，吹入蘆花林。
夢魂蕩孤舟，波聲塞兩耳。不眠聞管絃，方悟江城裏。
梧葉幾片飛，三日西風急。新月冷銀牀，牀下孤螿泣。
獨到山下宿，靜向月中行。何處水邊碓，夜舂雲母聲。
我抱棲雲志，君懷濟世才。常吟反招隱，那得入山來。
坐酌泠泠水，看煎瑟瑟塵。無由持一盌，寄與愛茶人。
燄短寒缸盡，聲長曉漏遲。年衰自無睡，不是守三尸。
渺渺江陵道，相思遠不知。近來文卷裏，半是憶君詩。
遙羨青雲裏，祥鸞正引雛。自憐滄海伴，老蚌不生珠。
豔質無由見，寒衾不可親。何堪最長夜，俱作獨眠人。
冷碧新秋水，殘紅半破蓮。從來寥落意，不似此池邊。
雲雨三年別，風波萬里行。愁來正蕭索，況見古人名。
雪散因和氣，冰開得暖光。春銷不得處，唯有鬢邊霜。
逸足還同驥，奇毛自偶麟。欲知花跡遠，雲影入天津。
本逐征鴻去，還隨落葉來。菊花應未滿，請待詩人開。
遊人倦蓬轉，鄉思逐雁來。偏想臨潭菊，芳蘂對誰開。
江人授衣晚，十月始聞砧。一夕高樓月，萬里故園心。
朱欄映晚樹，金魄落秋池。還似錢唐夜，西樓月出時。
池晚蓮芳謝，窗秋竹意深。更無人作伴，唯對一張琴。
交親過滻別，車馬到江迴。唯有紅藤杖，相隨萬里來。
火宅煎熬地，霜松摧折身。因知羣動內，易死不過人。
上馬行數里，逢花傾一桮。更無停泊處，還是覓君來。
綠螘新醅酒，紅泥小火壚。晚來天欲雪，能飲一杯無。
葷羶停夜食，吟詠散秋懷。笑問東林老，詩應不破齋。
自嗟名利客，擾擾在人間。何事長淮水，東流亦不閑。
百年愁裏過，萬感醉中來。惆悵城西別，愁眉兩不開。
吟詠霜毛句，閑嘗雪水茶。城中展眉處，只是有元家。
南窗背燈坐，風霰暗紛紛。寂莫深村夜，殘雁雪中聞。
東宮白庶子，南寺遠禪師。何處遙相見，心無一事時。
藤花無次第，萬朵一時開。不是周從事，何人喚我來。
郡守輕詩客，鄉人薄釣翁。解憐徐處士，唯有李郎中。
朝榮殊可惜，暮落實堪嗟。若向花中比，猶應勝眼花。
早蛩啼復歇，殘燈滅又明。隔窗知夜雨，芭蕉先有聲。
肩舁仍挈榼，莫怪就君來。秋雨經三宿，無人勸一杯。
濕屈青條折，寒飄黃葉多。不知秋雨意，更遣欲如何。
露簟色似玉，風幌影如波。坐愁樹葉落，中庭明月多。
蜀都方著賦，漢闕正求才。借問題橋去，何當擁傳迴。
南浦淒淒別，西風嫋嫋秋。一看腸一斷，好去莫回頭。
城上鼕鼕鼓，朝衙復晚衙。爲君慵不出，落盡遶城花。
春草年年緑，烟波處處愁。所嗟人異雁，猶隔洞庭秋。
淼淼三江水，悠悠五嶺關。雁飛猶不度，人去若爲還。
雲暗雙龍闕，花明綺陌春。悠悠洛陽夢，莫作未歸人。
老去唯耽酒，春來不著家。去年來校晚，不見洛陽花。
翠黛眉低斂，紅珠淚暗銷。從來恨人意，不省似今朝。
抱枕無言語，空房獨悄然。誰知盡日臥，非病亦非眠。
閒抛南峯雲，狂汎西江葦。眠食思故栖，吹燈任山鬼。
明月招我飲，白雲披我衣。莫言生事少，鎮日灌園歸。
切切闇窗下，喓喓深草裏。秋天思婦心，雨夜愁人耳。
祗愛滿我腹，爭如滿害身。到頭須撲破，却散與他人。
歡愛今何在，悲啼亦是空。同爲一夜夢，共過十年中。
潔白雖堪愛，腥膻不那何。到頭從所欲，還汝舊滄波。
春風有何情，旦暮來林園。不問桃李主，吹落紅無言。
君到香山寺，探幽莫損神。且尋風雅主，細看樂天真。
似玉童顏盡，如霜病鬢新。莫驚身頓老，心更老於身。
落日船頭浪，春風江上山。家園幾千里，却向夢中還。
鄉路音信斷，山城日月遲。欲知州近遠，階前摘荔枝。
秋清道院空，更籌受風掩。二更看斜河，濕却萬星點。
蕭散弓驚雁，分飛劒化龍。悠悠天地內，不死會相逢。
家寄關西住，身爲河北遊。蕭條歲除夜，旅泊在洺州。
清風吹枕席，白露濕衣裳。好是相親夜，漏遲天氣涼。
野徑行無伴，僧房宿有期。塗山來去熟，唯是馬蹄知。
南陌傷心別，東風滿把春。莫欺楊柳弱，勸酒勝於人。
久別偶相逢，俱疑是夢中。即今歡樂事，放醆又成空。
萬里路長在，六年身始歸。所經多舊館，大半主人非。
經窗燈燄短，僧爐火氣深。索落廬山夜，風雪宿東林。
親故尋回駕，妻孥未出關。鳳皇池上月，送我過商山。
夜半樟亭驛，愁人起望鄉。月明何所見，潮水白茫茫。
霜菊花萎日，風梧葉碎時。怪來秋思苦，緣詠秘書詩。
漸老只謀歡，雖貧不要官。唯求造化力，試爲駐春看。
急流潄亂石，石色白齒齒。瞥見水色渾，籬頭過山麂。
歲時銷旅貌，風景觸鄉愁。牢落江湖意，新年上庾樓。
江城寒角動，沙洲夕鳥還。獨在高亭上，西南望遠山。
半日停車馬，何人在白家。慇懃蕭庶子，愛酒不嫌茶。
郭外迎人月，湖邊醒酒風。誰留使君飲，紅燭在舟中。
置琴曲几上，慵坐但含情。何煩故揮弄，風弦自有聲。
日近長安遠，風高易水寒。畏途君莫問，何啻上天難。
弄日臨谿坐，尋花繞寺行。時時聞鳥語，處處是泉聲。
半朽臨風樹，多情立馬人。開元一株柳，長慶二年春。
漠漠秋雲起，稍稍夜寒生。但覺衣裳濕，無點亦無聲。
昔日愁頭白，誰知未白衰。眼看應落盡，無可變成絲。
門嚴九重靜，窗幽一室閑。好是修心處，何必在深山。
翠疊洪濛色，雲凝淡沲春。高寒不可到，應有採芝人。
悄悄禁門閉，夜深無月明。西窗獨闇坐，滿耳新蛩聲。
幽芳泣露質，好鳥飲春聲。盡向東風裏，悲歡各有情。
春艷睡不足，秋嬌翻靚妝。西宫亦天露，何必醉沉香。
我愛譚田寺，短橋橫碧波。數椽松竹裏，靜處不須多。
臨風杪秋樹，對酒長年人。醉貌如霜葉，雖紅不是春。
清緊如敲玉，深圓似轉簧。一聲腸一斷，能有幾多腸。
人各有所好，物固無常宜。誰謂爾能舞，不如閑立時。
悔别故山远，愁行归路迟。云峯杂满眼，不当隐沦时。
碧落留雲住，青冥放鶴還。銀臺向南路，從此到人間。
庭前梔子樹，四畔有椏杈。未結黄金子，先開白玉花。
一爲趨走吏，塵土不開顏。孤負平生眼，今朝始見山。
山鵲語查查，驚飛白雪花。清明人載酒，寒食客思家。
妥帖紅雲朵，迷離玉兔兒。揚州行樂地，惆悵鬢成絲。
載酒聽鶯語，春風到處吹。魚峰如有約，蠟屐正相宜。
滴瀝來無盡，秋聲雜水聲。縱觀深省後，一酌更心清。
寧復露稜角，明心不受欺。千年誰可轉，空照是宗師。
正月梅花落，二月桃花紅。榮枯元有數，不必怨東風。
花下倒新篘，明月來相對。醉忘花影重，却疑月影碎。
六月山深處，松風冷襲衣。遙知城市裏，撲面火塵飛。
一聲山鳥啼，幽夢忽喚醒。起來開竹扉，日上中峰頂。
遥望西山岑，白雲日歸去。驅馬向山中，不見雲宿處。
偶隨流水出，閒趁白雲歸。步石苔侵屐，攀松露滴衣。
冉冉春將暮，悠悠日欲殘。東風特地惡，不道杏花寒。
晚雨過江城，西齋秋氣清。夢回孤枕上，無處不蟲聲。
孤館燈初暗，虛窗月正明。寒衣猶未補，風遞擣砧聲。
拂曙駕柔櫓，溪山行幾重。雲昏不見寺，依約但聞鐘。
小園春雨後，碧草弄輕寒。花片無煩掃，新泥尚未乾。
珠簾半窗月，修竹一簾風楊氏。何事今宵景，無人解與同謝生。
穀雨櫻桃落，薰風柳带斜。舜弦新曲在，休唱後庭花。
好是一時艷，本無千歲期。所以謔相贈，載之在聲詩。
相望潮水濶，相思潮水深。相思不相見，愁殺望潮心。
風水不可期，知君定來否何處唱歌聲，月明大谿口。
紅樹宜秋晚，澄江媚落暉。扁舟如喚我，莫待白頭歸。
草煖犢子肥，牧閒牛耳溼。誰知荷蓑翁，風雨租稅急。
翔鳳歷四海，故巢何處安蓬萊蒼石外，風雨長琅玕。
煌煌太陽精，浴以滄溟水。光潤無纖滓，畏愛從此始。
不諳貝葉編，且傾竹葉酒。醉中有真趣，真言吾何有。
燈前催曉妝，把酒向高堂。但願梅花月，年年映壽觴。
小人健用壯，君子義為尚。惟吾不獨尊，天地共下上。
秦季干戈起，中原幾變遷。誰知避世者，自有一山川。
我亦斯人徒，偶然攖世網。撫卷發深思，何當共長往。
並石疏花瘦，臨風細葉長。靈均清夢遠，遺佩滿沅湘。
竹林春雨過，瘦筍迸苔長。坐待成高節，清標出短牆。
本無塵土氣，自在水雲鄉。楚楚淨如拭，亭亭生妙香。
歲寒冰雪裏，獨見一枝來。不比凡桃李，春風無數開。
暮春春服成，當暑袗絺綌。秋陽以暴之，歲寒知松栢。
憂危不為己，放逐豈忘君。但願常太平，把酒看白雲。
白日林中靜，秋風此室閒。黃華無限意，相對一開顏。
開窗北山下，日出竹光朗。樓中人兀然，鳥崔時來往。
遙望白雲來，轉見白雲去。白雲去不來，不知散何處。
此君有高節，亭亭自孤植。總多千畝陰，不礙青山色。
日暮有好褱，閒閒來田閒。籬邊見黃蘜，相對不知還。
日夕水煙起，細雨漁舟出。艸閣生微寒，主人方抱膝。
次第竹根來，相將得到家。鳥嗁春雨後，流出滿山華。
當人如舉唱，三句豈能該。有問如何事，南嶽與天台。
乾坤並萬象，地獄及天堂。物物皆真見，頭頭用不傷。
辯口利舌問，高低總不虧。還知應病藥，診候在臨時。
堆山積嶽來，一一盡塵埃。更擬論玄妙，冰消解瓦摧。
相見不揚眉，君東我亦西。紅霞穿碧落，白日繞須彌。
江南季春天，蓴葉細如弦。池邊草作逕，湖上葉如船。
明月雙溪水，清風八詠樓。昔年爲客處，今日送君遊。
朕兆未分初，都盧只老夫。包羲太多事，胡處又添鬚。
至寶應難別，波斯雙眼昏。何如放下手，留取鎮中原。
虎怕人心惡，人欺虎太慈。雖逢賢太守，難打者官司。
當風鴉臭氣，一箇豆娘兒。熏得行人走，衝爺皺斷眉。
恨殺老頭陀，山移恨不磨。吾今擔頭重，爲汝種松多。
螺師蚌蛤類，大唐天子心。嗜好即深信，南無觀世音。
澤國漁無定，秋霜柳不凋。幽人意晼晚，此日畫蕭條。
鎚鑿不到處，縱橫丈許寬。寧教苔蘚去，要下一籌難。
有爲常擾擾，無事日休休。江山飽風月，時節忘中秋。
劣女還閨閤，癡爺看日頭。幾生親骨肉，不共戴天讎。
即今非見面，昔日不聞名。一句添三句，篇章湊不成。
水國南連楚，沙場北近胡。春風萬里別，明月兩鄉孤。
指點誰家子，將呈潑笊籬。物輕情意重，不使老爺知。
似玉來投獄，拋家去就枷。可憐兩片木，夾却一枝花。
我屋堪全華，君軒半臥雲。酒醒雲散後，開卷忽逢君。
立在威儀外，全身在裏頭。重重賜龍袖，難掩面門羞。
夜甕分江水，春茶煮楚雲。爲君澆舌本，六籍細條分。
雲漢昭宸極，人間一閣張。始知天廣大，不外照辰陽。
辨地要從苗，枝殘葉後凋。春風收契券，鋤柄亦抽條。
我本望洋客，觀瀾得小圩。源頭雲鎖斷，山下看何如。
孰是心空者，誰爲選佛人。笊籬二尺柄，簸箕三寸唇。
屈膝跨牛腰，山遥水更遥。有詩吟未就，白鷺下溪橋。
家有全棚樂，新翻調不同。分明恨離別，却是喜相逢。
六日淩江館，新晴江水深。居人因暖出，不爲聽拏音。
跏趺迎上客，曲录對旌幢。不是家風別，他居禮樂邦。
南風不滿旗，新晴日初暖。草木生光輝，得意流鶯囀。
海眼爲香餌，悲心作釣鉤。魚龍知幾許，貪者自擡頭。
絕島生修篁，無風自相拂。有果不知名，碧枝映丹實。
道舊西樵館，山尊亦偶同。獨鄰歸草草，不得看諸峰。
七十峰頭月，青天一尺書。不逢賢舶使，那得到仙居。
偶逢吳舶使，問訊是天台。雁蕩他年約，從吾跨鶴來。
八日夜潮落，扁舟來自東。天與還山意，爲借滿帆風。
提甕汲新水，堦前著意澆。好花初爛漫，底事苦飄颻。
西樵亦西華，同睡不同情。他時傳睡法，不是五龍精。
屈指歸來日，中秋桂影圎。賞心無箇事，棠棣倍相憐。
咫尺困罡風，黄華不可見。山靈解妒人，蔵却本來面。
可堪開畫幅，秋思滿江湄。惟有隨陽雁，年年朝北飛。
收身岐黃鄉，陽羨山中去。因君問里人，歸來拜周處。
我道本大同，從人自分別。舉首問太虛，太虛亦何說。
無情未發前，可欲已發後。借問靜趣時，此趣更誰受。
周君骯髒姿，方正不合俗。不信行路難，仍上瞿塘曲。
霜旌一夜發，五嶺已全搖。餘事清戎外，秋風待舉雕。
聞說錢方士，回生一匕中。衆生猶痿痺，吾藥媿全功。
四海觀會同，三山亦既入。江館讀書心，二業可能一。
觀國歸來日，華胥夢已空。此中難着句，把酒送飛鴻。
天下方多巧，訥庵元不知。庵中人默坐，兀兀到黃羲。
玉砌曉光寒，家風箇樣生。須知平白處，著脚是深坑。
秋殺與春生，天德普萬物。子會好生心，大回造化筆。
闔闢如變化，用舍如隨時。欛柄一入手，炎涼奪天機。
北風何淩厲，送子渡江汀。江花與江漲，盡是別離情。
寂寞幽人宅，低回長者車。坐令門巷迥，情以主賓攄。
膝下黄金貴，掌中天地寬。風雲欣際會，四海夜濤寒。
浩蕩天遊志，名山欲盡探。心將鍾阜月，隨子到終南。
翩翩賢刺史，問俗古青州。我若登東嶽，傳聲海岱樓。
笠雨濕蓑烟，頭陀行已圓。一橈橫到底，不踏浙江船。
人愛李生藥，我愛李生心。誰廓此心用，爲世起呻吟。
汝淵自如淵，淵深有真龍。一旦乘雲去，弘施澤物功。
去國投茲土，編茅隱舊蹤。年年秋水上，獨對數株松。
允中不允中，中在虛無裏。無在無無在，自見天之理。
胡子青雲器，意氣激青雲。手執萬言策，行于萬乘君。
兩舟繫彼岸，共說波濤話。我若歸去來，江山勝如畫。
事繁求省要，省要事頻繁。縱得三平老，文公只姓韓。
太白歸眠日，雲山以爲徒。可憐遷史筆，不爲世芟蕪。
渼陂名勝在，不欠杜陵詩。雲山想眉宇，可似玉堂時。
李生步江來，惓惓問心學。心學在自心，自求豈云邈。
嘗聞岷峨下，往往多長年。把贈李氏子，歸以壽雙親。
偶逢守愚翁，因知古愚直。直者天之德，大智藏諸默。
何名至喜泉，泉翁至則喜。後有清似泉，許爾來共此。
蝸室亦自安，華堂亦自安。同來寄四大，睡醒在南庵。
節夫致三壽，一壽三千年。我壽無窮極，與天同後先。
天德本自崇，爲人自卑之。倚樓會先後，便是死生機。
東山雲起時，捧日共熙熙。照見子房心，微爾漢皆非。
采芳復采芳，采之何太勤芳馨塞天地，吾自美靈根。
何以愛山泉，山泉靜且清。安得挽之去盡洗世間盲。
我來我有期，我期天不知。寄語東郭子，可悟天人機。
直氣叫閶闔，同聽喜起歌。心將薇省月，送子到岷峨。
無言是吾真，君若請益起。默識如愚外，曾子可與此。
高士昔乘鹿，還同鹿性馴。遺田千載下，更有遠遺人。
碧潭如碧天，天與碧相連。欲普烏龍澤，須借雷霆鞭。
信步北城坡，忘卻坡上雪。不知孟浩然，尋梅有何說。
使君刺太平，問訊太平治。太平本無象，人心平即是。
境土移氈近，羅浮就眼新。秪應徐節孝，扶持百年親。
邂逅郎星使，知是古田侯。今我長懷古，因君問井丘。
故人住南郭，邀我對芳樽。歡暢日云暮，不知城市喧。
名正字亦正，形端影亦端。呼來并諾去，馿屎雜栴檀。
一棹綠楊灣，金鱗得處難。長江深有恨，不合蹈船翻。
今觀益公帖，老氣肅鋒鋩。孫氏青氈永，宜開寶墨堂。
倩盼動嬋娟，常持六萬言。金沙灘上月，五欲浪中翻。
素有煙霞疾，開圖見亂山。何當謝塵迹，縛屋住雲間。
秋雨空山夜，非君不此來。高於剡溪雪，一棹到門回。
終日衝奔浪，何年墜亂風。謝公堪入詠，目極在雲中。
燕子語梁間，天籟各自發。家童勿垂簾，出入任飛越。
隱隱隔千里，巍巍知幾重。平時未能去，夢斷一聲鐘。
目極家山遠，身拘禁苑深。煙霄慙暮齒，麋鹿媿初心。
溪邊花滿枝，百鳥帶香飛。下有一白鷺，日斜翹石磯。
萬卉春風度，繁花夏景長。館娃人盡醉，西子始新妝。
心如一片苗，是苗皆可植。莫種誰堆培，莫容荆與棘。
黑豆忙忙數，教休不肯休。幸然明似鏡，何用曲如鈎。
家業盡拋離，沿街賣笊籬。胸中無限意，不許老龐知。
往來雙磵路，脚下起塵埃。苕箒忙忙掃，何曾掃得來。
吟詩吟未就，執筆且搜枯。欲寫芭蕉上，依前一字無。
者邊才補了，又見那邊穿。不覺日又夜，爭教人少年。
月蓬岩下電，相心不相面。劍關不露鋒，向甚處相見。
青山半晴雨，遙現行雲底。佛髻欲爭妍，政恐勤梳洗。
春雨欲晴時，山光弄煙翠。林間有高人，笑語落天外。
君官近九列，我畫將二米。不虛五年別，勝進各如此。
著力因求得，得後何庸力。無力却有力，綿綿自消息。
土坼田分畛，氷消水共池。怪來關切甚，原未隔毫絲。
劉子今方赤，相看不爾如。他年年似我，憶取爾之初。
主器遵而祖，荆花好振先。彛倫天叙就，而祖即而天。
多孫若祖忻，雙郎忻若父。有弟忻若兄，異日三無負。
落葉積莓苔，柴扉半不開。幽林雲密覆，花鳥恨空來。
洞是何年闢，尋幽我乍來。撥雲餐石髓，朶朶蓮花開。
掀飜塵見解，推倒舊河山。謝絶寰中擾，親身見孔顔。
消磨豪氣盡，蹤跡任浮沈。有地堪逃暑，無人可會心。
大道元無定，如何説覺今。須知覺了後，不減原初心。
聖賢久寂莫，六籍總荒蕪。夜夜庭前月，相看自不孤。
瀝瀝泉聲響，因風雜澗篁。仲尼觀逝水，孺子咏滄浪。
突兀羣峰聳，憑欄多大意。道人何所見，心境還俱棄。
萬法皆應舍，何論泡影身。豈因禪定力，久已渡迷津。
平生無所好，所好在圖書。藉此傳心印，千秋意不虚。
賦性本顓蒙，嶇一線通。萬緣隨分了，撒手大從容。
歌舞須連夜，神仙莫放歸。參差隨暮雨，前路濕人衣。
樹閑煙不破，溪靜鷺忘飛。更愛幽奇處，斜陽艷翠微。
鸞死鉛妝歇，人亡錦字空。悲端若能減，渭水亦應窮。
我漱江邊石，君棹渡頭船。船去幾千里，問君何日還。
象物行周禮，衣冠集漢都。誰憐事虞舜，下里泣蒼梧。
夢澤三秋日，蒼梧一片雲。還將鵷鷺羽，重入鷓鴣羣。
華堂聞鳥語，隔林送雞聲。悟證無生理，空門掉臂行。
多病宜逃世，浮名合斂蹤。杜門安偃蹇，自性本愚慵。
慷慨當官易，蹉跎林下難。齋心期白首，敢負主恩寛。
亭寒照苦月，隴暗積愁雲。今日山門樹，何處有將軍。
何年韓相嶺，此日共攀躋。爾我投閒意，相看路不迷。
粉壁圖仙鶴，昂藏真氣多。鶱飛竟不去，當是戀恩波。
昔日河陽縣，氛氳香氣多。曹娘嬌態盡，春樹不堪過。
還以金屋貴，留茲寶席尊。江鳧嘯風雨，山鬼泣朝昏。
願與道林近，在意逍遙篇。自有靈佳寺，何用沃洲禪。
出遊杳何處，遲回伊洛間。歸寢忽成夢，宛在嵩丘山。
家住嵩山下，好采舊山薇。自省遊泉石，何曾不夜歸。
北關憐翠幕，不是厭朱樓。故來呈燕頷，報道欲封侯。
受脤清邊服，乘驄歷塞塵。當聞漢雪恥，羞共虜和親。
龍準高不高，虎頤短不短。半夜崑崙兒，兩手扶銀椀。
木人嶺上歌，石女溪邊舞。明月共同途，無私照今古。
生涯得力句，盡被維摩說。空劫一壺天，泥牛耕破月。
白社羈遊伴，青門遠別離。浮名相引住，歸路不同歸。
近來好裹束，各自競尖新。稱無二三兩，因何號一斤。
此物不難知，一雄兼一雌。請將打破看，方明混沌時。
剝落一弊帚，自持掃休庵。老隨筋力至，此外了非堪。
我望風煙接，君行霰雪飛。園亭若有送，楊柳最依依。
白髮生偏速，交人不奈何。今朝兩鬢上，更較數莖多。
強欲登高去，無人送酒來。遙憐故園菊，應傍戰場開。
渭水東流去，何時到雍州。憑添兩行淚，寄向故園流。
富貴情還在，相逢豈間然。綈袍更有贈，猶荷故人憐。
隴水何年有，潺潺逼路傍。東西流不歇，曾斷幾人腸。
鑿地作方池，背帶千花草。萬磨愈不情，一照一回老。
夫子素多疾，別來未得書。北庭苦寒地，體內今何如。
醉後未能別，待醒方送君。看君走馬去，直上天山雲。
野寺荒臺晚，寒天古木悲。空堦有鳥跡，猶似造書時。
結宇題三藏，焚香老一峰。雲間獨坐臥，祗是對山松。
五粒松花酒，雙谿道士家。唯求縮却地，鄉路莫教賒。
此地曾居住，今來宛似歸。可憐汾上柳，相見也依依。
高住最高處，千家恆眼前。題詩飲酒後，只對諸峰眠。
井梧涼葉動，鄰杵秋聲發。獨向檐下眠，覺來半牀月。
秦皇如有靈，應對孤松泣。當日大夫多，惟君稱獨立。
風篁蔭修嶺，挺節含虛心。悠悠往還客，孰不聆清音。
偃蓋覆巖石，歲寒傲霜雪。深根蟠茯苓，千古飽風月。
願海散香風，花披菡萏紅。錦鱗方上釣，金鎖已騰空。
種荷深水中，日夜期成藕。蓮子逐浮萍，風波漂蕩久。
楊花白如雪，無事學高飛。莫作浮萍草，漂零不肯歸。
日上清霧開，山虛翠煙集。紛紛群木中，時見孤松立。
遠道千峰隔，長河萬折流。風帆不可住，今夕過陵州。
南來山不盡，北望意何如恨殺衡陽雁，來時不帶書。
空江白鷺起，遠樹蒼煙合。日落汎舟時，長天見孤塔。
上苑根株少，風沙道路長。也知隨漢節，終得薦君王。
人傳月中樹，恐是山河影。片石補天餘，參差碧雲冷。
蜃波吹不爛，碧浪結幽紋。相對無一事，秋濤時可聞。
飛泉龍口懸，平石鼇背展。高會瀛洲人，一笑滄浪淺。
函谷雖云險，黃河已復清。聖心無所隔，空此置關城。
嶙嶙故城壘，荒涼空戍樓。在德不在險，方知王道休。
上苑春先入，中園花盡開。唯餘幽徑草，尚待日光催。
隠密全真處，渾崙未剖時。從來只與麽，不用討瑕疵。
矮窗岑寂中，一字一點血。血盡筆禿時，止止不須說。
采蓮復采蓮，蓮生隔江水。不愁無舟楫，但愁波浪起。
一篇民約論，革命湧全球。專制餘威死，西歐熱血流。
自由今不死，假名好成名。十尺斷頭上，淒淒風雨聲。
國破君亡日，纖纖一女兒。麾旗呼健卒，威武懾英師。
全球歸節制，戰鬥孕文明。海島幽囚日，談兵氣尚橫。
敗績君囚虜，要盟國破殘。一場新演說，流淚憶師丹。
英雄多好色，富貴等泥沙。旅館傾談日，迷離百合花。
世界無公理，唯知鐵血強。乃公真詭譎，咄哉佛狼王。
少年意大利，結會運新機。再造新羅馬，孤軍戰四圍。
弒君冒不韙，愛國抱孤忠。畫我當真我，圖形笑畫工。
吾生不識畏，雷雨豈能迷。何物奇男子，威名著海西。
萬國尊公法，名儒發性天。誰知今世界，交際在強權。
塵塵人物界，天演日開張。優劣無分別，吾生貴自強。
競爭循進化，人治戰天行。近世強民族，權輿此論評。
區區窶人子，信口可開河。鑿破三洲路，帆檣日夕過。
國權今墜地，民力欲回天。讀史傷埃及，文明付野煙。
威武不能屈，雄談折法皇。歐州掃雲霧，耶教日當陽。
立馬天山上，兵威震亞州。黃人須尚武，大勇服全球。
鐵騎行歐陸，暗呼白種驚。至今說黃禍，西海懾威稜。
陽守門羅訓，陰揚帝國光。乘茲新世紀，飛躍太平洋。
三聖結同盟，霸權吾獨攬。壯哉自由神，大聲破肝膽。
黑奴慘鞭朴，女子發慈心。文字收功日，平權福至今。
七歲如花女，編成獨立軍。提筐慰兵士，大將感名言。
姍姍弱女流，雄膽大於斗。袖底爆彈飛，親屠專制虎。
梅村一女子，愛國作犧牲。願庇法軍死，寧從普將生。
天地胡不仁，人類為芻狗。淑女發慈悲，舍身救戰苦。
嗚呼史臣碑，百世聞風起。糾糾大和魂，奮身為國死。
人奴取將相，百戰服群雄。兩度征韓役，軍威震海東。
天莫空勾踐，時非無范蠡。櫻花春爛熳，倚劍讀題詞。
元兵蔽海至，舉國盡驚惶。碎書又斬使，禦侮安扶桑。
功罪由人論，臣心愛國多。秋風麑島役，銅像獨巍峨。
秦王避胡患，萬里築長城。胡患宮中出，亡秦禍早成。
東海觀朝日，西疆拓遠天。老來雄略盡，宮裏望神仙。
昔斬婉兒頭，今想玉環面。前後同心腹，剛柔自深淺。
君父行殘忍，忠奸失鑑衡。乞和甘事虜，穢德辱中興。
漢祖原無賴，唐宗出庶民。鳳陽天子貴，提劍掃胡塵。
變法從胡服，強兵右武功。中原今病弱，願振大王風。
管子天下才，霸齊猶其小。尊王又攘夷，功利國之要。
嬴秦毒黔首，上蔡罪之魁。為相逢君惡，遭刑好自哀。
竊符成救趙，巾幗善酬恩。公子愁無策，侯生重一言。
醉遣晉公子，懷安實敗名。封侯夫婿重，送別豈無情
沛公薄兒女，父子且無情呂雉忘夫婦，鋤劉亦勺羹。
修史傳千古，威儀化漢宮。於今興女學，莫愧大家風。
女子修才德，尤宜體氣雄。試看漢宮事，婕妤勇當熊。
銅雀羅聲伎，曹瞞欲望饞。兒家好夫婿，威武鎮江南。
劍影橫綃帳，燈光掩畫樓。吳宮深似海，夜夜夢荊州。
尚留青塚在，遺恨入琵琶。空對胡天月，難忘漢苑花。
黃天蕩遙遙，匝地鼓聲震。婦人在軍中，兵氣為之振。
秦風今未泯，女子亦從戎。飲馬長城窟，征袍戰血紅。
侯門深似海，巨眼識英雄。旅店傾談日，虯髯拜下風。
詠絮才飄逸，清談善解圍。王郎何負負，妃匹怨空闈。
馬上取天下，三章約法仁。如何成帝業，專制繼嬴秦。
天亡非戰罪，末路困英雄。氣盡虞同死，司晨笑沛公。
五百人從死，亟頭入漢廷。封王何足貴，北面恥韓彭。
漢威宣外域，博望乘槎通。進取堪模範，誰人繼鑿空。
傭書徒碌碌，投筆覓封侯。斷得匈奴臂，淒涼絕塞秋。
七雄爭戰世，遊說各西東。我獨行仁義，民權演大同。
小儒談天下，專制長君威。試看嬴秦毒，焚書此禍機。
以身殉立法，法重即身輕。國法長存日，吾身死亦生。
闢佛非知佛，尊儒乃外儒。文章自千古，原道可刪除。
龍門大手筆，著史識窮通。眼底無餘子，紛紛檜下風。
漢晉同宗老，興亡各異途。五千言道德，致用在吾徒。
孫子明兵法，吳宮教美人。十三篇尚在，智勇信廉仁。
孟荀皆說性，善惡各師宗。告子言流水，持衡在執中。
孤臣放逐地，香草美人情。王死終難悟，沈羅怨未明。
匹夫負勇氣，義俠報人仇。提劍衝階上，呼聲斬相頭。
興吳自滅楚，功罪詎能償。既短宗邦祚，還令敵國狂。
秦庭七日哭，袍澤與君同。復楚償前志，孤臣愛國忠。
義重身何惜，呼天仰劍亡。頭顱入幽谷，怒目視秦王。
志士重肝膽，夷門話別時。魂隨公子去，一劍報相知。
屠狗有奇士，鼓刀出魏城。奪軍椎晉鄙，效命答侯嬴。
孟嘗稱愛客，狗盜目奇材。獨有馮諼拙，焚券市義來。
濁世佳公子，猶傳得士名。竊符能救趙，醇酒送殘生。
蹈海身甘死，平生不帝秦。昏昏爭戰世，扶義賴斯人。
易水風蕭瑟，輕身赴虎狼。誰云疏劍術，氣已懾秦王。
燕趙多奇士，悲歌起市中。聲聲遊俠淚，擊築挾秋風。
兼愛風天下，宗言在寢兵。率徒馳宋難，遊俠此先聲。
一毛非不拔，權利我須持。痛惜衰亡者，遺權失利時。
年少負奇氣，前席策治安。太息長沙謫，離憂吊屈原。
千金求力士，博浪椎秦王。惜乎擊不中，俠氣凌秋霜。
馬革裹我尸，男兒好死時。天南銅柱折，誰耀漢家威。
一掬新亭淚，山河舉目殊。今當事王室，江左有夷吾。
五胡亂天下，烈士恥家居。他日簪纓貴，今朝且絕裾。
中原今未復，擊楫歎中流。慷慨吞胡羯，誰能步豫州。
魏晉時昏墊，逃名隱醉鄉。竹林多逸士，之子獨徉狂。
詩酒明心性，悠然遠俗塵。折腰何不屑，恥作易朝臣。
在家嬌小女，卷幔愛花叢。不畏羅衣濕，折花風雨中。
講學尊尼父，西遊策太平。隋亡唐已作，門下集群英。
大局如棋局，楸枰一著輸。中原有天子，雄略正扶餘。
石晉最不肯，奴顏父契丹。燕雲何日返，義士怒衝冠。
功成即帝王，亂世無天子。試撫鐵槍痕，何知為賊死。
宋臣自滅宗，立石紀功勳。媚外屠同種，豺狼不與群。
擊鼓罵曹瞞，聲聲落肝膽。座客半驚逃，布衣真勇敢。
聽史論成敗，平生服漢高。丈夫宜磊落，曹馬竊人豪。
捫虱談時務，雄才世鮮儔。事秦誰得主，伐晉不遺謀。
單騎見回紇，軍中盡失驚。令公真健者，力戰復唐京。
賓王討武曌，大義發文章。裴相稱知士，觀衡失短長。
狗子佛性無，老蚌吐明珠。西川鳴杜宇，江南啼鷓鴣。
崖山悲宋祚，燕市歎朝腥。自古誰無死，丹心照汗青。
故國流離日，扶桑去乞師。滿腔民賊恨，握筆著明夷。
禹城胡塵滿，扁舟泛日東。浪浪亡國淚，化作海潮紅。
洪楊末造時，舉國皆豎子。難得忠王忠，百戰照青史。
翼王亦人傑，孤旅入川中。虎鬥龍驤劇，淒涼哭北風。
款日和非拙，聯俄策未迂。釀成東亞禍，一幅滿洲圖。
霸越功還罪，亡吳策獨奇。黃金重鑄像，我欲鑄蛾眉。
犵鳥蠻花地，光風霽月天。登高望滄海，不見虎賁船。
潛龍人不見，善德化遼東。亂世身終隱，清操卻上公。
南渡君臣醉，江山半壁孤。朝廷今已小，何處好騎驢
宋奸賈似道，亡命竄彰州。快絕虎臣劍，飛騰斬佞頭。
禹域胡塵滿，何山是首陽。故人莫相問，事虜恥行藏。
丑虜識天驕，星軺萬里遙。西南諸島國，冠劍拜中朝。
清兵已渡江，帳下猶歌舞。湖水本無愁，美人自千古。
聞說揚州破，南都半壁殘。梅花臺下路，何處葬衣冠。
一疏請移宮，臣心稟至忠。奸璫如鬼蜮，構陷道終凶。
椒山負正氣，抗疏論奸徒。天上詎明聖，臣罪詎當誅。
文酒風流會，儒臣飲恨多。黃公抱忠孝，慧眼顧橫波。
馬帶桃花錦，帬銜綠草羅。定知幃帽底，儀容似大哥。
拒清存漢族，闢地逐和蘭。吊古生餘恨，東寧落日寒。
艱辛避海外，留髮見高皇。千古誰爭烈，吁嗟北地王。
魁斗山邊路，萋萋草亦香。王孫歸不返，環珮冷斜陽。
杖策談時局，軍門禮數寬。兵農輔文教，遺愛在臺灣。
幾年任監國，巨禍起蕭墻。夫死婦從死，君亡明乃亡。
胡馬飲河洛，我家從此遷。今來獨垂淚，三十六峰前。
疇昔鴛鴦侶，朱門賀客多。如今無此事，好去莫相過。
扁舟東海去，文獻啟臺灣。詩禮傳荒服，番黎拜杏壇。
梅花香似雪，蝶夢正酣時。吊古尋遺蹟，高風在海湄。
明亡三十載，海國有田單。飼鴨宵中起，威儀復漢官。
七星旗盡黑，八卦火猶紅。一死酬君國，泱泱掛劍風。
市中呼袒臂，自主局粗成。十日遺民去，當年枉請纓。
變法身甘死，高歌喚國魂。提刀向天笑，肝膽兩崑崙。
三湘暗雲霧，突兀現龍頭。一度玄黃血，長江水不流。
郎君齡十七，冒險發榴彈。氣振青年界，相呼殺漢奸。
國權不自由，人生不如死。一死酬同胞，眾生實可恥。
年少膽如斗，編成革命軍。神州須克復，大義策同群。
一彈雖細微，足破五臣膽。蠢爾小朝廷，豈不曰勇敢。
學界風潮急，森川水自流。迷波公莫渡，一棒猛回頭。
觸處尋芳樹，都慮少物華。試從香處覓，正值可憐花。
綠影競扶疎，紅姿相照灼。不學桃李花，亂向春風落。
沙頭一水禽，鼓翼揚清音。只待高風便，非無雲漢心。
溶溶溪口雲，纔向溪中吐。不復歸溪中，還作溪中雨。
倦采蘼蕪葉，貪憐照膽明。兩邊俱拭淚，一處有啼聲。
野水見落日，幽人殊未還。白雲滿洲渚，搔首問青天。
幽篁碧悄悄，白石白粼粼。帝子吹笙罷，月明愁殺人。
汀洲木葉下，斜日倚湘娥。我欲采芳草，洞庭秋水多。
落日楚江深，鷓鴣啼遠林。相思不可見，池上寫春陰。
山似琅玕小，地將秦望雄。越王歌舞處，長作梵王宮。
東風日邊起，草木一時春。自笑中華路，年年送遠人。
擁棹思悠悠，更深泛積流。唯將一星火，何處宿蘆洲。
客裏又深秋，凄凉怕舉頭。西風吹敗葉，葉葉是歸愁。
秋月滿疎林，林影自零亂。白猿啼一聲，山空夜將半。
澹然自忘憂，獨立薰風裏。紅藥非其倫，緇衣古君子。
同人久別離，消息不曾知。心似長堤柳，千絲又萬絲。
連宵雨如瀉，老耳聵不聞。曉澗已流衍，山川猶出雲。
秋雨滴寒竹，主人魂夢清。客來聽未慣，認作打篷聲。
坐石夜觀心，心明亡衆覆。一沼水涵秋，千山月如晝。
皎皎青銅鏡，斑斑白絲鬢。豈復更藏年，實年君不信。
風飜朱裏幕，雨冷通中枕。耿耿背斜燈，秋牀一人寢。
道人不出山，偃卧一茅屋。獨有南山雲，時到簷前宿。
菊蒔陶籬本，蘭滋楚畹芳。荷鋤春雨後，懷古意何長。
舊隠青山下，歸程白露前。他時此相憶，懊惱浙江船。
逆旅夜冥冥，寒燈結燼青。一聲霜鴈過，倦客夢初醒。
故居拋水石，客路厭風霜。衰鬢從教短，餘生不願長。
寒雞誤客行，躑躅犯霜露。冰凍不生潮，娥江夜難渡。
陵谷今遷變，衣冠半不存。閭閻小兒女，盡解北人言。
煙生浦欲無，日暮潮初落。客帆何處來，又近垂楊泊。
玉瀣乘旒晚，天漿滿珞秋。孟佗消不得，壓取換凉州。
弱蔓引修藤，垂旒泫水晶。憶曾江路見，風露熟秋棚。
淵明愛佳色，靈均餐落英。墨衣林下去，標致更淒清。
仙娥今下嫁，驕子自同和。劒戟歸田盡，牛羊繞塞多。
行到黃雲隴，唯聞羌戍鼙。不如山下水，猶得任東西。
鷗鷺雪衣明，忘機更閒暇。青青芳草間，嫋嫋垂楊下。
紫禁香如霧，青天月似霜。雲韶何處奏，祗是在朝陽。
裊裊城邊柳，青青陌上桑。提籠忘采葉，昨夜夢漁陽。
身不離珠庭，新箋道德經。時來琪樹下，閒看鶴梳翎。
高亭可望，朝暮對溪山。野色軒楹外，霞光几席間。
既作湖陰客，如何更遠游章江昨夜雨，送我過揚州。
寒川消積雪，凍浦漸通流。日暮人歸盡，沙禽上釣舟。
旅人倚征棹，薄暮起勞歌。笑攬清谿月，清輝不厭多。
北臨白雲澗，南望清風閣。出樹見行人，隔溪有魚躍。
落日秋山外，霜林暮靄中。相看無俗處，生事有誰同
破落古關城，猶能扼帝京。今朝行客過，不待曉雞鳴。
山期須早赴，世累莫遲留。忽遇狂風起，閑心不自由。
聞君庭竹詠，幽意歲寒多。歎息爲冠小，良工將奈何。
一歲猶未滿，九泉何太深。唯餘卷書草，相對共傷心。
莫問蒼梧遠，而今世路難。胡塵不到處，即是小長安。
醒來山月高，孤枕羣書裏。酒渴漫思茶，山童呼不起。
新葉發黯火，舊葉如花墮。春暮一樹森，依稀逢故我。
萬頃湖天碧，一星飛鷺白。此時放懷望，不厭爲浮客。
南樓憑几坐，過雨又瀟瀟。有味青燈夜，為予破寂寥。
閒立此孤亭，春光到眼青。東南山最好，金碧列圍屏。
鼓楫正中流，蓮塘泛小舟。連城橋下過，四面芰荷浮。
且理釣魚絲，石橋獨坐時。一竿遺世慮，最愛夕陽遲。
有山兼有竹，宜夏亦宜秋。絕似篔簹谷，新封千戶侯。
逍遙深院裡，一片讀書聲。金石開環堵，應推福地名。
一勺如瓊液，將愚擬望賢。欲知心不變，還似飲貪泉。
新築闢蒿萊，名花倚檻栽。迎年長有菊，羯鼓不須催。
好雨平疇足，門前似罫棋。繪來台笠好，一一聚東菑。
早晚臨妝鏡，秋容怯玉鈿。君心如日月，照妾似初年。
日出五丈高，白雲浩如海。城郭在雲中，山人在雲外。
戚戚復戚戚，秋堂百年色。而我獨茫茫，荒郊遇寒食。
南風吹五兩，日暮竟陵城。腸斷巴江月，夜蟬何處聲。
三十未封侯，顛狂遍九州。平生鏌鎁劍，不報小人讎。
河洛多塵事，江山半舊遊。春風故人夜，又醉白蘋洲。
潔比何郎白，淨如寶兒憨。秋風竹籬逕，日暮道人庵。
梅楥幽鳥鳴，山客睡初起。空齋晝無人，寒日在書几。
枯葉展大蝶，低枝屈長虯。露寒壓成酒，無夢到涼州。
井口橘依塹，井頭桃覆屋。山家秋日晏，閉門數修竹。
短短麥苗遠，泠泠溝水清。北山晴雨裏，一樹李花明。
碧樹吳洲遠，青山震澤深。無人蹤范蠡，煙水暮沈沈。
淑氣已著物，晴雲時弄陰。隴梅坡麥外，別自有傷心。
眾木蔽春塘，花落如墮鳥。山莊苔滿階，久雨來人少。
南簷架短廊，沙路白茫茫。盡日不歸處，一庭梔子香。
高齋長對酒，下客亦霑魚。不爲江南去，還來郡北居。
首陽山下路，孤竹節長存。爲問無心草，如何庇本根。
不解芳菲節，人傳上巳時何須修禊事，蚤是弄濤兒
行吟洞庭句，不見洞庭人。盡日碧江夢，江南紅樹春。
高才何必貴，下位不妨賢。孟簡雖持節，襄陽屬浩然。
碧落新樓迥，清池古樹閑。先賢盡爲宰，空看縣南山。
寒葉墜清霜，空簾著燼香。生前既無事，何事更悲傷。
坐見三生事，宗傳一衲來。已知無法說，心向定中灰。
自爲山中人，不厭山中居。雲西最高峰，秀出如芙蕖。
溪南越鄉音，古柳渡江深。日晚無來客，閑船繫綠陰。
荒郊昨夜雪，羸馬又須行。四顧無人迹，雞鳴第一聲。
聳轡排金闕，乘軒上漢槎。浮名何足戀，高舉入煙霞。
海門連洞庭，每去三千里。十載一歸來，辛苦瀟湘水。
已漏風聲罷，繩持也不禁。一從經落後，無復有貞心。
酷哉蝦蟆精，食月食之既。天地皆幽昏，使我增永愾。
蕭蕭夜來雪，失却登山徑。曉望東岡頭，寒花滿松頂。
猗猗谷中蘭，青青飽香露。爲語樵牧兒，莫采出山去。
城外升山寺，城中望宛然。及登無半日，欲到已經年。
斗種播良田，可收三十石。天予人奪之，耕夫每無食。
淚乾紅落臉，心盡白垂頭。自此方知怨，從來豈信愁。
無語與花別，細看枝上紅。明年又相見，還恐是愁中。
幽居面西嶺，窗几有真趣。睡覺無人聲，殘陽在高樹。
開人宴坐時，大千入毫髮。兩山不受招，胡為在吾闥
七里垂釣叟，還傍釣臺居。莫恨無名姓，嚴陵不賣魚。
昨日方髽髻，如今滿頷髯。紫閣無心戀，青山有意潛。
玉尺沈埋久，得之銘篆深。指磨露正色，扣擊吐哀音。
遲遲日氣暖，漫漫雪天春。知君欲醉飲，思見此交親。
三月時將盡，空房妾獨居。蛾眉愁自結，鬢髪沒情梳。
去國年方晏，愁心轉不堪。離人與江水，終日向西南。
今歲元日樂，不謝往年春。知向來心道，誰爲昨夜人。
蜀地寒猶暖，正朝發早梅。偏驚萬里客，已復一年來。
實相歸懸解，虛心暗在通。澄江明月內，應是色成空。
淒涼徒見日，冥寞詎知年。魂兮不可問，應爲直如弦。
聖德垂甘露，天章下大風。又乘黃閣賞，願作黑頭公。
羅衾與角枕，展轉有誰憐。妾身不如柳，一日尚三眠。
朱夏日何長，采蓮向南浦。妾心未剥蓮，只在房中苦。
秋風吹江湄，采芳寄相憶。妾貌如芙蓉，朝昏幾變色。
天德平無外，關門東復西。不將千里隔，何用一丸泥。
寒威動房帷，悲風起羅薦。妾恨井中氷，結時君不見。
樂奏天恩滿，杯來秋興高。更蒙蕭相國，對席飲醇醪。
西掖恩華降，南宮命席闌。詎知雞樹後，更接鳳池歡。
何處飛紅葉，深宫不見秋。可憐雙眼淚，空對御溝流。
白首看黃葉，徂顏復幾何。空慙棠樹下，不見政成歌。
掩袂髙臺上，春風散綺羅。西陵望不見，明月照漳河。
故歲今宵盡，新年明旦來。愁心隨斗柄，東北望春回。
耗磨傳茲日，縱橫道未宜。但令不忌醉，翻是樂無爲。
掩淚抛長袖，從今歌舞稀。肯將邊地月，來照漢宫衣。
經旬坐春雨，畏濕不下席。曉看籬角萱，怒長忽過尺。
殘露侵羅袂，深宫漏正長。螢光隨月影，點點過昭陽。
牽衣贈一言，君還能聽否。但看上林花，莫折章臺柳。
檀郎意憨癡，留燈照綽約。郎嫌羅帳深，儂嫌羅帳薄。
薄帷鑒明月，宛轉憐嬌態。郎來解羅襠，含羞掩裙帶。
低聲猶掩袖，未許小鬟知。料應無别語，只是説相思。
新作蛾眉樣，誰將月裏同。有來凡幾日，相效滿城中。
垂楊裊東風，桐花醉鳴鳩。地僻無行人，方塘水交流。
落日晴江裏，荆歌豔楚腰。採蓮從小慣，十五即乘潮。
别夢縈千里，愁心隔五湖。亂山風雨裡，相憶一燈孤。
蕩槳入平湖，湖波渺無極。紅白芙蓉花，何如妾顔色。
海嶠看明月，蒼茫練影多不知鄉國夜，皓魄復如何
飛雪帶春風，裴回亂繞空。君看似花處，偏在洛陽東。
秋雲何淡淡，影入夜波清倒作銀河看，依然星斗橫。
佳人成古石，蘚駁覆花黃。猶有春山杏，枝枝似薄妝。
沙巷蛟蜒白，松門蜃氣平。強弩支江斷，長創落日明。
落日催歸馬，離心寄酒尊。一從分手後，風雨閉柴門。
即今三伏盡，尚自在臨邛。歸途千里外，秋月定相逢。
忽起蘆花渚，哀聲入亂雲。空閨多戍婦，莫遣夜深聞。
遯跡在空山，生涯寄塲圃。柴門到者稀，滿地梨花雨。
關門風雨多，相送日云暮。今宵山館中，夢繞秦川路。
佛火懸青嶂，鐘聲下翠微。蕭蕭風雪夜，猶有一僧歸。
地僻稀來往，空山日正長。晩凉新睡覺，古木自斜陽。
真人降紫氣，邀我丹田宮。遠寄雙飛舄，飛飛不礙空。
秋陰士多感，雨息夜無塵。清樽宜明月，復有平生人。
知音成死别，痛絶壁間琴。不盡西州感，衡門芳草深。
客心爭日月，來往預期程。秋風不相待，先至洛陽城。
散歩入空林，斜陽滿山麓。四顧寂無人，蟬聲出修竹。
匹馬黄沙路，蕭蕭欲斷魂。天涯多少恨，况乃近黄昏。
去國八千里，堪嗟行路難。馬頭天欲盡，猶不見長安。
聞説臨洮府，今年沒敵塵。願圗恢復策，不必議和親。
客枕正無憀，寒鷄鳴夜半。開門望天末，月沉星爛爛。
了不知名姓，偶遇長安市。片語忽相投，懽然結生死。
小徑隠叢薄，危橋跨斷雲。前林多少樹，霜葉落紛紛。
寒窻一夜雨，山色幾重青。會得靜中意，焚香看道經。
客路當除夕，凄凉倍憶家。鐘聲何太急，斷送舊年華。
朔氣偏蕭瑟，千山落木聲征帆殘燒外，隱隱見孤城。
作客生涯薄，依人去住難。春光無限好，空向異鄉看。
相送江樓暮，風烟黯自愁。君行是得意，不敢淚雙流。
去歳燕山道，今朝劍水濵。如何兩寒食，俱作異鄉人。
故院知何處，他山度歳華。空門無去住，有佛即為家。
三年巴蜀客，萬里故人心。若比瞿塘水，思君應更深。
别去無消息，相思空斷魂。中原多俠客，誰是孟嘗門。
春風吹錦溪，秀色盤孤島。花落滿蒼苔，莫遣家童掃。
野岸多柔桑，春風長新綠。葉葉是羅紈，不同凡草木。
山空萬籟沈，論語對青燈。君本無心侶，吾真有髮僧。
百丈深澗裏，過時花欲妍。應緣地勢下，遂使春風偏。
東郭西天近，禪宫古廟隣。從今朝暮裡，鐘鼓一何頻。
憔悴逢新歲，茅扉見舊春。朝來明鏡裏，不忍白頭人。
片帆何處去，匹馬獨歸遲。惆悵江南北，青山欲暮時。
日落溪水寒，林疎秋色老。柴門閉白雲，滿樹丹楓老。
遊人戀故鄉，每恨離家逺。如何石尤風，又嘆舟行晩。
空洲夕煙斂，望月秋江裏。歷歷沙上人，月中孤渡水。
尋僧入招提，斜陽下疎木。只恐隔關門，同到舟中宿。
不知方外客，何事鎖空房。應向桃源裏，教他喚阮郎。
夢與雙親别，牽衣兩淚垂。不知成永隔，猶道暫相離。
如何布衣至，依舊布衣歸。且向苕溪曲，三年守釣磯。
恩讐俱未報，失去竞何心。難將延陵劍，不及少原簪。
神物合雄雌，歸來事太竒。精光猶未滅，會有報恩時。
霜露變羣物，遊子難爲情。吾親隔重泉，奈此風葉聲。
落落千金報，悠悠國士心。從今慚漂母，不敢過淮隂。
歸來風波平，去日風波作。世路非風波，來往風波惡。
種菊東籬下，悠然寄隠情。不辭頻抱甕，他日要餐英。
幾載天涯别，逢君空自悲。知無桑梓念，不敢問歸期。
莫謂僊源近，舟迴路幾重。他山苦相蔽，不見大王峰。
空房心膽怯，燈影半將殘。攬衣頻起剔，揚彩伴更闌。
客路當殘歳，凄然正憶家。山童不解事，停馬折梅花。
長松蔭逺山，虚亭倚危石。何來客杖藜，曳破秋雲碧。
春信江南早，凄然念故鄉。忽看紈扇影，轉憶壽陽妝。
吕梁洪下水，已變作安流。安流雖自好，只是滯歸舟。
國香零落久，幽谷忽成叢。移向齊紈上，期君臭味同。
紈扇寫寒梅，懷袖微香發。山僧骨相清，對之雙幽絶。
緑波迴斷港，青嶂蔭孤村。谷蘿開亂莽，汀浪浸疎園。
揜淚懷前事，送君無限悲。經過多舊處，何處更相思。
月明花滿地，君自憶山陰。誰遣因風起，紛紛亂此心。
君王不可見，芳草舊宮春。猶帶羅裙色，青青向楚人。
荒涼野店絕，迢遰人煙遠。蒼蒼古木中，多是隋家苑。
歸人乘野艇，帶月過江村。正落寒潮水，相隨夜到門。
朝無寒士達，家在舊山貧。相送天涯裏，憐君更遠人。
初迷武陵路，復出孟嘗門。迴首江南岸，青山與舊恩。
日暮蒼山遠，天寒白屋貧。柴門聞犬吠，風雪夜歸人。
朱闌轉午陰，銀屏倚春倦。夢作花間蝶，飛入昭陽殿。
蒼梧千載後，斑竹對湘沅。欲識湘妃怨，枝枝滿淚痕。
掖庭春夜燕，小隊去紅妝。勅賜金蓮燭，雕闌照海棠。
此地常無日，青青獨在陰。太陽偏不及，非是未傾心。
暝色生前浦，日沉西嶺樹。隠約有孤僧，遠入深雲去。
梅花如隠人，不與羣芳競。別塢春風多，寒流照清影。
羣公誰讓位，五柳獨知貧。惆悵青山路，煙霞老此人。
炊菰青蘆叢，釣魚白蘋洲。扁舟不用楫，蕩漾隨春流。
大師捐世去，空餘法力在。遠寄無礙香，心隨到南海。
二妃泣蒼梧，淚多衣袂黑。猶似不忘君，垂頭情脈脈。
丹粉轉成緇，風姿尚瀟灑。對此可忘憂，依依北堂下。
窗前有修竹，道人心自足。清風入詩腸，何用五鼎肉。
溪上好鵝賓，相呼雪一群。柳根春水煖，來泛杏花雲。
荊棘銅駝陌，桑田碧海波。秋風歌濯足，歸去白雲多。
山根秋水落，江樹與船清。遮莫歸來晚，東頭月未生。
山雲護芝田，山雨清菌閣。中有學仙人，吹簫侍鸞鶴。
鳳去梁王宅，苔荒習氏池。阿誰春雨裏，見得翠蛾眉。
今日此相送，明年此相待。天上客星回，知君渡東海。
海外無鴻到，鷹飛春已殘。中原人不識，認作雁行看。
達磨非爲後，瞿曇未是先。當來無量劫，懶翁得自然。
茅屋依青嶂，柴門掩綠苔。萬竿修竹裏，日暮一筇來。
木落四山空，煙籠一溪碧。時有捕魚人，維舟在蘆荻。
古寺藏修竹，滯舟宿蓼花。不知紅樹裏，多少野人家。
石煖苔衣軟，谿春荇帶長。化工無限意，袖手立斜陽。
琤琤白玉珮，燁燁紫雲裘。海上幾千里，雲間十二樓。
重門敞春夕，燈燭靄餘輝。醉我百尊酒，留連夜未歸。
莫莫望歸客，依依江上船。潮落猶有信，去楫未知旋。
調與時人背，心將靜者論。終年帝城裏，不識五侯門。
畫閣餘寒在，新年舊燕歸。梅花猶帶雪，未得試春衣。
突騎破天驕，將軍賦大刀。隴頭嗚咽水，一夜夢臨洮。
有意嫌兵部，專心望考功。誰知脚蹭蹬，幾落省牆東。
天漢涼秋夜，澄澄一鏡明。山空猨屢嘯，林靜鶴頻驚。
殘照下西嶺，微雲翳輕陰。蹇驢行落葉，歸思在秋林。
茫茫煙水上，日暮陰雲飛。孤坐正愁緒，湖南誰擣衣。
亢陽今已久，嘉雨自雲傾。一點不斜去，極多時下成。
楚城今近遠，積靄寒塘暮。水淺舟且遲，淮潮至何處。
豈是昧容華，豈不知機織。自是生寒門，良媒不相識。
孤雲將野鶴，豈向人間住。莫買沃洲山，時人已知處。
金爐煙靄微，錦釭殘影滅。出戶獨裴回，落花滿明月。
蒼蒼竹林寺，杳杳鐘聲晚。荷笠帶夕陽，青山獨歸遠。
悠悠白雲裏，獨住青山客。林下晝焚香，桂花同寂寂。
落日洞庭西，曾聞唱竹枝。十年江海別，風雨謾相思。
新雨收金玦，輕風輕玉環。截筒為九寸，吹向武夷山。
新蓮已屢摘，君子意何如憶在湖西舍，花間獨釣魚。
野色連青藹，春流澹碧沄。蘼蕪隨處綠，離思滿南雲。
來把青竹竿，學釣水中魚。經年消息斷，疑有故人書。
古研麝煤香，書傳雨漏牆。高齋對松雪，隨意寫瀟湘。
丹籍生涯淺，黃泉歸路深。不及江陵樹，千秋長作林。
堦上一眼泉，四邊青石甃。唯有護淨僧，添缾將盥漱。
獨入千竿裏，緣巖踏石層。笋頭齊欲出，更不許人登。
叔慎騎烏馬，僧伽把漆弓。喚取長安令，共獵北山熊。
曲沼春流滿，新蒲映野鵝。閑齋朝飯後，拄杖遶行多。
紫芽連白蘂，初向嶺頭生。自看家人摘，尋常觸露行。
春塢桃花發，多將野客遊。日西殊未散，看望酒缸頭。
淥酒白螺杯，隨流去復回。似知人把處，各向面前來。
山城無別味，藥草兼魚果。時到繡衣人，同來石上坐。
清淨當深處，虛明向遠開。卷簾無俗客，應只見雲來。
自愛新梅好，行尋一徑斜。不教人掃石，恐損落來花。
壘石盤空遠，層層勢不危。不知行幾匝，得到上頭時。
月出深峰裏，清涼夜亦寒。每嫌西落疾，不得到明看。
臺上綠蘿春，閑登不待人。每當休暇日，著履戴紗巾。
可憐岸邊樹，紅蘂發青條。東風吹渡水，衝着木蘭橈。
行到涇州塞，唯聞羌戍鼙。道邊古雙堠，猶記向安西。
憔悴遠歸客，殷勤欲別杯。九星壇下路，幾日見重來。
松暗水涓涓，夜涼人未眠。西峰月猶在，遙憶草堂前。
山中春已晚，處處見花稀。明日來應盡，林間宿不歸。
漠漠野田草，草中牛羊道。古墓無子孫，白楊不得老。
迷悟本同光，信時無隱藏。幻空如夢體，三昧覺華王。
獨在西峰頂，年年閉石房。定中無弟子，人到爲焚香。
日早欲參禪，竟無相識緣。道場今獨到，惆悵影堂前。
木葉已辭柯，秋風日更多。楚人腸易斷，莫歌。
醉折東籬朶，看如隔暮煙。莫驚顏色改，不是義熙年。
笑殺錦鴛鴦，浮沈浴大江。不如枝上鳥，頭白也成雙。
石瀨清冰合，黃山白戰鏖。道人禁得冷，扶醉過溪橋。
朝向吳頭行，暮投楚尾宿不見故鄉人，家山月相逐。
野雀振雙翰，卑枝立自閒。莫愁風力緊，絕勝紇干山。
樓倚溪頭水，溪環竹外山。扁舟垂釣者，相對白鷗閒。
月下獨吟時，寒香襲暗衣。直疑春信早，胡蝶作團飛。
潮去送郎去，潮歸郎不歸。何如潮有信，朝去暮歸磯
屈原沈江死，揚雄投閣生。一時生死計，千古是非名。
一樽風雨至，孤劒暮雲横。意氣知難老，何妨萬里行。
人跡真難到，奇花自在生。原皆天女散，安得盡知名。
落日海西界，一輪當我門。安知大武郡，見此好黃昏
人定夢初覺，猶餘一線紅不諳海上事，誤道是天東。
石樓盤百級，湧出似孤城。下岸臨滄海，依然禾黍生。
危城映白沙，天與海為涯。日射千檣影，黃龍出浪花。
天光投白浪，山勢盡蒼煙。借問中原路，奔騰落日邊。
海天懸北斗，下照七鯤斜。陰火燃深夜，魚龍自有家。
江南一何秀，寄語北人道。翡翠戲蘭苕，奈此顏色好。
中酒如臥病，天寒露為霜。東軒候朝旭，暴背屢移床。
變石身猶重，銜泥力尚微。從來赴甲第，兩起一雙飛。
石古苔痕厚，巖深日影悠。參禪因久坐，老佛總無愁。
勁節凌冬勁，芳心待歲芳。能令人益壽，非止麝含香。
日裏颺朝彩，琴中伴夜啼。上林如許樹，不借一枝栖。
山高白石秀，竹密綠陰濃。窗映風光掃，溪流月影重。
秋在夢中盡，人疑天上行。與君處處別，不似此時情。
一種和風至，千花未放妍。草心並柳眼，長是被恩先。
水中明月輪，可翫不可覓。獮猴徒自狂，觸破寒潭碧。
恩酬期必報，豈是輙輕生。神劒沖霄去，誰爲平不平。
萬里見梁王，無風波浪起。不得一莖蘆，幾乎沉殺你。
陰去爲膏澤，晴來媚曉空。無心亦無滯，舒卷在東風。
長天鳥飛盡，兩岸蘆花發。何處一舟來清江上秋月。
夢入青山去，獨尋雲侶遊。依稀攜手處，月出石門秋。
年年二月暮，散亂雜飛花。雨過微風起，狂飄千萬家。
徵賦常登限，名山管最多。吏閑民訟少，時得訪煙蘿。
翠色晴來近，長亭路去遙。無人折煙縷，落日拂溪橋。
鳥聲鳴格磔，荷氣蕩氤氳。為覓清涼境，飄然入水雲。
秋高山氣佳，木落江水靜。意固不在魚，魚驚釣絲影。
居高貴能下，值險在自持。此石或可轉，此報終不移。
羣木方憎雪，開花長在先。流鶯與舞蝶，不見許因緣。
顏色尤難近，馨香不易通。朱門金鎖隔，空使怨春風。
競愛松筠翠，皆憐桃李芳。如求濟世廣，桑柘願商量。
警露精神異，沖天羽翼新。千年一歸日，誰識令威身。
雲濤注壺口，水府蟠九壘。公子莫爭舟，蛟龍方骫骳。
處處逢頭路，頭頭是故鄉。本來成現事，何必更思量。
巉巖古徑幽，疏林閣秋雨。小立蘚花寒，江清魚可數。
赤地少生機，蜂蝶盡他往。條條刻薄心，空結不成網。
無人知坦腹，水影半簾苔。驚謂青蟲墮，垂絲忽上來。
明月送人歸，明月照人宿。月落夢醒時，清霜壓寒屋。
一夜睡不著，小窗天忽明。林塘寒鳥聚，聽得最初聲。
林風自瀟瀟，山雨時灑灑。丈夫七尺軀，地爐使吾矮。
病來貪睡早，推月出山前。月色不相捨，小窗還自妍。
久聞花木蘭，今見木蘭園。英氣思千載，元來向此蕃。
酒醒桂花發，狂歌對花前。鄰家大駡我，夜半驚人眠。
踉蹡趣講席，讀誦鬭高聲。我亦曾如此，而今白髮生。
平生湖海遊，南北東西路。幾度夢殘時，雲深不知處。
分湖新卜築，適與此詞同。如今不是畫，真在水村中。
销尽繁華地，摧残万木春。缘何精衛老，不见海揚塵。
一從辭宰粟，饑餓隱空山。貨殖門前客，先生不啟關。
女生他人婦，兄死誰養親。刲股與紾臂，孰仁孰不仁。
九日龍山飲，黃花笑逐臣。醉看風落帽，舞愛月留人。
昨日登高罷，今朝更舉觴。菊花何太苦，遭此兩重陽。
食出野田美，酒臨遠水傾。東流若未盡，應見別離情。
夜宿烏牙寺，舉手捫星辰。不敢高聲語，恐驚天上人。
巴水急如箭，巴船去若飛。十月三千里，郎行幾歲歸。
潮水還歸海，流人却到吳。相逢問愁苦，淚盡日南珠。
昨夜梁園裏，弟寒兄不知。庭前看玉樹，腸斷憶連枝。
服藥求長年，孰與孤竹子。一食西山薇，萬古猶不死。
賈誼三年謫，班超萬里侯。何如牽白犢，飲水對清流。
素面倚欄鉤，嬌聲出外頭。若非是織女，何得問牽牛。
白鷺下秋水，孤飛如墜霜。心閑且未去，獨立沙洲傍。
彼美漢東國，川藏明月輝。寧知喪亂後，更有一珠歸。
對酒不覺暝，落花盈我衣。醉起步溪月，鳥還人亦稀。
八月邊風高，胡鷹白錦毛。孤飛一片雪，百里見秋毫。
芣苡生前径，含桃落小园。春心自摇荡，百舌更多言。
落羽辭金殿，孤鳴咤繡衣。能言終見棄，還向隴西飛。
東林送客處，月出白猨啼。笑別廬山遠，何煩過虎溪。
天下傷心處，勞勞送客亭。春風知別苦，不遣柳條青。
南登杜陵上，北望五陵間。秋水明落日，流光滅遠山。
邯鄲四十萬，同日陷長平。能迴造化筆，或冀一人生。
擁腫寒山木，嵌空成酒樽。愧無江海量，偃蹇在君門。
船下廣陵去，月明征虜亭。山花如繡頰，江火似流螢。
金繩界寶地，珍木蔭瑤池。雲間妙音奏，天際法蠡吹。
磨尽石岭墨，浔阳钓赤鱼。霭峯尖似笔，堪画不堪书。
美人捲珠簾，深坐顰蛾眉。但見淚痕濕，不知心恨誰。
衆鳥高飛盡，孤雲獨去閑。相看兩不厭，只有敬亭山。
水國秋風夜，殊非遠別時。長安如夢裏，何日是歸期。
攜妓東山去，春光半道催。遙看若桃李，雙入鏡中開。
痛飲龍筇下，燈青月復寒。醉歌驚白鷺，半夜起沙灘。
欲向江東去，定將誰舉杯。稽山無賀老，却櫂酒船回。
同州隔秋浦，聞吟猛虎詞。晨朝來借問，知是謝楊兒。
紀叟黃泉裏，還應釀老春。夜臺無曉日，沽酒與何人。
嬾搖白羽扇，躶體青林中。脫巾挂石壁，露頂洒松風。
知见一何高，拭眼避天位。同观洗耳人，千古应无愧。
慙君能衛足，嘆我遠移根。白日如分照，還歸守故園。
玉面耶溪女，青娥紅粉妝。一雙金齒屐，兩足白如霜。
坐嘯廬江靜，閑聞進玉觴。去時無一物，東壁挂胡牀。
羗笛梅花引，吳溪隴水情一作清。寒山秋浦月，腸斷玉關聲一作情。
淥水明秋月，南湖採白蘋。荷花嬌欲語，愁殺蕩舟人。
我愛銅官樂，千年未擬還。要須迴舞袖，拂盡五松山。
紫藤挂雲木，花蔓宜陽春。密葉隱歌鳥，香風留美人。
白鷺拳一足，月明秋水寒。人驚遠飛去，直向使君灘。
我似鷓鴣鳥，南遷嬾北飛。時尋漢陽令，取醉月中歸。
腸斷枝上猨，淚添山下樽。白雲見我去，亦爲我飛翻。
三百六十日，日日醉如泥。雖爲李白婦，何異太常妻。
蒼筠倚喬木，古色秋逾好。誰能著茅亭，相伴此君老。
黃金臺上客，大庾嶺頭春。如是無詩句，梅花也笑人。
在山水非清，出山水非濁。泉源但無壅，滄海端可學。
幽人月下來，衣上秋蟾影。一別幾春風，江南花樹冷。
思君春夢綠，遙見江南山。離心如日月，縈繞何時閑。
草長鶯飛亂，人煙聚髙柳。虛堂履綦絕，誰餉聽鸝酒。
君家近蓬島，菖蒲花紫茸。與君約遊仙，相期海上峰。
氈帳雪花寒，單于夜不還。分弓傳令肅，明日獵天山。
纖手鏘宮徵，紗痕薄暮霞。畫眉人去後，深院落梅花。
故國三千里，名禽十二紅。白頭供奉在，揮淚溼東風。
誰道秋容澹，名花帶露穠。畫眉聲欲碎，莫放曉妝慵。
疏竹搖秋雨，蒼松凝晚煙。王孫歸未得，誰復效春妍。
別墅促煎茶，溪邊路不賒。藍橋曾種玉，春筍出仙家。
一幹生數花，春風折香玉。持之贈所思，幽人在空谷。
征馬踏黄泥，力盡不能努。閑雲畏出山，止作此山雨。
一水自潺湲，眾山争合沓。孤艇破煙來，天然小巫峽。
豺虎穿林樂，蛟龍帶雨豪。樹騰寒霧去，雲擬斷山高。
雲氣失四山，空明如積水。亦知峰萬重，且作平原喜。
四月新筍長，五月萱草開。日長深院靜，獨自步蒼苔。
晴雪禁梅蕊，春風裊竹枝。美人應失笑，記得捲簾時。
暑退新秋至，風清氣爽天。繡餘拈筆墨，花影到窗前。
生意滿孤根，香凝粉節痕。驚看雷雨夕，化作老龍孫。
汲水立銀床，照見紅妝影。王孫殊未歸，寶釧霜花冷。
江南撥鐙法，寂寞冷天涯。阿誰春雨後，貌得翠蛾眉。
眼昏身手鈍，上馬怕風沙。只好扶藜杖，循籬看菊花。
雨歇見春山，菰蒲第幾灣。鷗來又飛去，只有釣舟閒。
青青淇園竹，莫作樂中笛。吹出長相思，愁人頭髮白。
願作雲臺鏡，團圓誓不虧。朝朝綺窗裏，相對畫蛾眉。
美人汲深井，夜久井泉冷。獨向明月中，徘徊顧秋影。
層崖疊空翠，臺閣倚雲開。靈函鎖仙蛻，神物護蓬萊。
白鷺白如雪，照影臨沙磧。翻被魚先見，終日不得食。
鸕鷀黑如鬼，捕魚入水底。搜抉雖無遺，吞吐良可鄙。
合沓牽數峰，奔地鎮平楚。中間最高頂，髣髴接天語。
蒼梧秋雲來，寒翠滴不已。君看葉上波，都是湘江水。
空谷結層雲，寒泉落空沼。中有太古靈，悠然隔深窅。
春風孟城坳，年年自花柳。當日倦遊人，何處談空有
領得烏紗帽，全勝白接。山人不照鏡，稚子道相宜。
緣岡躡丹崖，東風拂瑤草。飛鳥時往還，山間白雲老。
生意苦不繁，託根那計畹。只憐君子花，西風亦相偃。
蘭在在楚澤，蘭在在楚山。古人見心易，今人見心難。
磯頭繫漁艇，林下訪樵牧。炯然一白鷗，獨有滿潭綠。
煙草六朝夢，鶯花三月游。秦淮風雨夜，楚客別離愁。
牀前明月光，疑是地上霜。舉頭望山月，低頭思故鄉。
山氣鬱巃嵸，流雲漲林谷。乞我茅三間，讀書貧亦足。
橫杖坐松下，看雲起遙岑。惟應陶靖節，會得此時心。
經過石鼓嶺，不見石鼓文。兩澗流黃葉，半山生白雲。
公子三千客，人人願報恩。應憐抱關者，貧病老夷門。
眼病身亦病，浮生已半空。迢迢千里月，應與惠連同。
與君爲近別，不啻遠相思。落日平湖上，看山對此時。
驛騎難隨伴，尋山半憶君。蒼崖殘月路，猶數過溪雲。
十夜郡城宿，苦吟身未閑。那堪西郭別，雪路問青山。
窗裏憐燈暗，階前畏月明。不辭逢露溼，祗爲重宵行。
清心自飲露，哀響乍吟風。未上華冠側，先驚翳葉中。
疲痾荷拙患，淪躓合幽襟。栖息在何處丘中鳴素琴。
四壁青蘿月，長松白鷺巢。山風吹葉下，添覆一重茅。
我有心中事，不與韋三說。秋夜洛陽城，明月照張八。
仙子吹笙處，碧桃花正開。花邊有竹實，留待鳳歸來。
曾向山中住，黃花爛漫栽。主人緣愛竹，三徑不教開。
阮客身何在，仙雲洞口橫。人間不到處，今日此中行。
石畔竹扶疏，棠梨結子初。坐來山雨過，溼翠欲沾裾。
美人湘浦去，翠袖倚琅玕。橫笛吹霜曉，遙知不耐寒。
向晚小乘遊，朝來新上頭。從來許長袖，未有客難留。
柳牆高於花，怒飛方可至。奇哉游夏徒，吐辭作雄翅。
百尺井欄上，數株桃已紅。念君遼海北，拋妾宋家東。
尺素如殘雪，結爲雙鯉魚。欲知心裏事，看取腹中書。
松鳴山欲浮，昨夜春風過。曉戶啟晴光，早鶯啼一箇。
悲角奏梅花，江雲冷萬家。不知青女妬，卻道棄鉛華。
一株新柳色，十里斷孤城。爲近東西路，長懸離別情。
風豔霏霏去，羈人處處游。明年縱相見，不在此枝頭。
日落大江黑，月上萬山靜。獨客坐寒窗，孤雲起前嶺。
魍魎何曾見，頭旋即下神。圖他衫子段，詐道大王嗔。
厭世逃名者，誰能荅姓名。曾聞王樂否，眷取路傍情。
破落三間屋，蕭條一旅人。不知負何事，生死厄於陳。
鴛鴦離別傷，人意似鴛鴦。試取鴛鴦看，多應斷寸腸。
香荷疑散麝，風鐸似調琴。不覺清涼晚，歸人滿柳陰。
江雲如鏡平，月當秋夜白。欸乃一聲歌，舟中南北客。
忽作無期別，沈冥恨有餘。長安雖不遠，無信可傳書。
季子讓社稷，又能聽國風。寧知千載後，蘋藻冷祠宮。
司空猶不作，那敢作司徒。幸有山翁號，如何不見呼。
牧童見客拜，山果懷中落。晝日驅牛歸，前溪風雨惡。
竹外泉聲急，松心月色寒。人間推曠絕，只自倚闌干。
前杵與後杵，築城聲不住。我願築更高，得見秦皇墓。
妾家住橫塘，綠水映垂楊。五月南風起，荷花似藕香。
鬥草賭珠襦，穿花提玉壺。東頭老供奉，好似執金吾。
失意穿羅袖，緣情戀繡床。妒遺衣上粉，狂覓酒邊香。
蓮葉何田田，田田生綠波。明朝大如蓋，風吹將奈何
草生磐石上，根深石不露。水流磐石間，風吹下山去。
蘚暈坡陁碧，沙痕突兀孤。無僧依石坐，有鬼隔雲呼。
湛湛冷山骨，幽幽抱日光。曉吟看雨氣，春供汲花香。
泉在白雲裏，雲深泉更深。豈無千尺綆，空立萬松陰。
脫屨白石上，濯足清泉中。悠然天際想，木末生微風。
行憩蒼石上，坐愛青松陰。白雲在天際，相對總無心。
即是春風盡，仍霑夜雨歸。明朝更來此，兼恐落花稀。
皎皎月在樹，泠泠風滿衣。欲問三江口，長歌遂不歸。
心爲明時盡，君門尚不容。田園迷徑路，歸去欲何從。
物情良可見，人事不勝悲。莫恃朝榮好，君看暮落時。
世路山河險，君門煙霧深。年年上高處，未省不傷心。
江海多豪氣，朝廷有直聲。何言馬蹄下，一旦是佳城。
昔別矜年少，今悲喪國華。遠來同社燕，不見早梅花。
京兆歸何處，章臺空暮塵。可憐鸞鏡下，哭殺畫眉人。
文苑振金聲，循良冠百城。不知今史氏，何處列君名。
屬車八十一，此地阻長風。千載威靈盡，赭山寒水中。
尚有竹間路，永無綦下塵。一聞流水曲，重憶餐霞人。
曉連星影出，晚帶日光懸。本因遺采掇，翻自保天年。
萬里長城壞，荒營野草秋。秣陵多士女，猶唱白符鳩。
危樓高百尺，手可摘星辰。不敢高聲語，恐驚天上人。
露滌鉛粉節，風搖青玉枝。依依似君子，無地不相宜。
翳翳雲中樹，亭亭江上山。秋風生柁尾，蕩漾碧波間。
家住華陽洞，長松映草堂。平生有高致，不似賀公狂。
徑尺千餘朵，人間有此花。今朝見顏色，更不向諸家。
年方伯玉早，恨比四愁多。會待休車騎，相隨出罻羅。
夜宴玉山家，春風舞雪斜。佳人歌白苧，零亂落梅花。
今日花前飲，甘心醉數杯。但愁花有語，不爲老人開。
荷衣不掩體，客路暗傷春。誰是憐貧者金陵有主人。
高檣起行色，促柱動離聲。欲問江深淺，應如遠別情。
南山宿雨晴，春入鳳凰城。處處聞弦管，無非送酒聲。
先賢憂民詐，觀跡成綱紀。自有書契來，爭及結繩理。
良工指君疑，真玉却非玉。寄言懷寶人，不須傷手足。
誰識元方趣，高居湖上山。詩成不求賞，獨詠兩松間。
石齒粼粼水，雲衣齾齾山。天風吹客夢，何日抹魚頒。
石潤非經雨，林空豈借秋。詩成清不禁，髣髴到滄洲。
風月暫平分，爲霖喜有人。斯堂非浪扁，佐主壽躋民。
策馬訪柴扉，庭前草亦。談今復談古，如子。
終南求捷徑，少室索高價。唯有懶雲西，山深無俗駕。
落葉秋滿庭，夜深月臨沼。獨坐彈素琴，知音有魚鳥。
解落三秋葉，能開二月花。過江千尺浪，入竹萬竿斜。
草深烟景重，林茂夕陽微。不雨花猶落，無風絮自飛。
曹源一滴水，散作人間瑞。茫茫宇宙中，幾箇知慚愧。
空山无四邻，闲扉映秋水。时有负樵人，唱歌白云里。
清斋夜方寂，卧病谁相亲。秋萤如有意，殷勤来照人。
青青太湖波，小小芙蓉檝。舟輕弗解操，水深那敢涉。
朝垂金門雨，暮拂玉闌風。飛絮高高去，枝葉在深宮。
麟角煮為膠，續弦弦在弓。擔持弦上箭，不射孤飛鴻。
十载湖边客，何人伴杖藜。登山临水兴，惟有阿通知。
佳人重生男，竞种冝男草。东邻有孀妇，对花空自老。
扁舟小于叶，来往横塘里。为看青山多，画得青山似。
促路蜉蝣短，雄心日月长。玉床飘繐帐，犹自恋余香。
万里扶桑国，年年贡扇来。皇都无酷暑，赐尔拂尘埃。
小築西郊僻，渾如杜草堂。不煩嚴武駕，特過碧雞坊。
積雨水平磯，鈎簾月上衣。照見珊瑚影，蘭苕翡翠飛。
池鳥夜喧寂，水屋月流明。坐深清景邁，不知蓮露盈。
彼美不自獻，置之玉子岡。珍重保靈璞，春雨欲流肪。
嘉垣遶林色，高標相與清。陰涼流漫入，靈籟答空鳴。
岩云拥轻素，红叶当风堕。秋色满空亭，无人来此坐。
岚深山影寒，樵响不知处。緑树早莺时，千峯一家住。
幸逃斤斧忧，独抱风霜节。时有饥禽来，枝头弄明月。
醉翁去已久，废寺泉流圃。朝来春雨深，照见山鸡舞。
青苔满石龛，隠隠砌趺迹。想见夜禅深，岩前雨花积。
朝拂昆城漲，暮矚海虞孤。日照簾旌裏，蕭條粉墨圖。
春船搖一葦，寒罶帶三星。美人煙水暮，相思蘭芷青。
修竹闭云房，细路穿乱石。如何尘中人，来问仙家疾。
乞火从山妇，临流煮涧芳。怪来泉味好，并带落花香。
何处惜春华，芳桃水际花。明朝风雨后，流落傍谁家。
性同韦刺史，坐处爱焚香。宝鼎并鸡舌，烦君早寄行。
沉沉寒夜里，寂寞有谁怜。赖得窓间月，犹能照独眠。
酒号忘忧物，花名乃相偶。忧来对花坐，何如饮美酒。
牢落出同谷，淒涼賦七歌。日斜驢背上，白髮似詩多。
道善何曾善，言興且不興。如來燒赤盡，惟有一羣僧。
三月南江渡，行春屬晚晴。留連花下，釃酒待潮生。
江水一百里，南風一日程。飛華多意緒，相逐柁樓行。
刺船水中央，攏船乘晚涼。近番灘上過，葉裏好鴛鴦。
巨鼻宜山褐，龐眉入苦吟。非君唱樂府，誰識怨秋深。
驅馬出門意，牢落長安心。兩事誰向道，自作秋風吟。
道在貴亡覊，寧容滯一涯。是山皆有石，隨處可鎸碑。
蟲響燈光薄，宵寒藥氣濃。君憐垂翅客，辛苦尚相從。
園中莫種樹，種樹四時愁。獨睡南牀月，今秋似去秋。
一驚塗毒皷，脫爾喪全軀。誰信髑髏上，重生頷下鬚。
不入樵夫手，不登郢匠門。只麽老丘壑，且無刀斧痕。
秋水清無力，寒山暮多思。官閑不計程，徧上南朝寺。
不起謝安石，其如天下何向來遊賞地，芳草落花多。
抓頭忘癢處，弄物不知名。一箇無分曉，千金買不成。
巧出焦桐樣，淳含太古音。多因和夢聽，只作夜蟲吟。
平常行一步，却不墮平常。盡道脚長短，誰知脚短長。
天下梅花主，扶桑文字祖。這個正法眼，雲門答道普。
儱侗復儱侗，平夷更平夷。伸手不見掌，趙州東院西。
昏昏放萬慮，亂若風花瞥。一片入中心，移作額間熱。
東牀卷席罷，濩落將行去。秋白遙遙空，日滿門前路。
達曉寢衣冷，開帷霜露凝。風吹昨夜淚，一片枕前冰。
中路憐長別，無因復見聞。願將今日意，化作陽臺雲。
枳實遶僧房，攀枝置藥囊。洞庭山上橘，霜落也應黃。
萬姓厭干戈，三邊尚未和。將軍誇寶劒，功在殺人多。
褭褭沈水煙，烏啼夜闌景。曲沼芙蓉波，腰圍白玉冷。
車騎秦城遠，囊裝楚客貧。月明思遠道，詩罷訴何人。
傾蓋見芳姿，晴天瓊樹枝。連城猶隱石，唯有卞和知。
從來上臺榭，不敢倚闌干。零落知成血，高樓直下看。
晴日登臨好，春風各望家。垂楊夾城路，客思逐楊花。
虛空無處所，髣髴似琉璃。詩境何人到，禪心又過詩。
玉英期共采，雲嶺獨先過。應得靈芝也，詩情一倍多。
世無李元禮，誰容孔北海。長歌歸去來，籬菊無人采。
避賢初罷相，樂聖且銜杯。爲問門前客，今朝幾箇來。
朱門長不閉，親友恣相過。年今將半百，不樂復如何。
山榴逼砌栽，山火一團開。盡日風兼雨，春渠擁作堆。
宮址蔓生草，洞門低枕泉。廢興人目擊，何處是神仙
獨步出衡茅，寒雲著地交。燒平多敗穴，葉落見危巢。
走却坐禪客，移將不動尊。世間顛倒事，八萬四千門。
江南季秋天，栗熟大如拳。楓葉紅霞舉，蒼蘆白浪川。
擢擢當軒竹，青青重歲寒。心貞徒見賞，籜小未成竿。
話舊全應老，逢春喜又悲。看花行拭淚，倍覺下樓遲。
石色凝秋蘚，峰形若夏雲。誰留秦苑地，好贈杏溪君。
湘江斑竹枝，錦翅鷓鴣飛。處處湘雲合，郎從何處歸。
野性迷堯曆，松窗有道經。故人爲柱史，爲我數堦蓂。
野坐分苔席益，山行繞菊叢執中。雲衣惹不破覺，秋色望來空島。
早雁忽爲雙，驚秋風水窗。夜長人自起，星月滿空江。
繡戶朝眠起，開簾滿地花。春風解人意，欲落妾西家。
紫塞連年戍，黃砂磧路窮。故人今夜宿，見月石樓中。
萬事銷身外，生涯在鏡中。唯將滿鬢雪，明日對秋風。
何地可潸然，陽城烽樹邊。今朝望鄉客，不飲北流泉。
江上三千雁，年年過故宮。可憐江上月，偏照斷根蓬。
故國歌鐘地，長橋車馬塵。彭城閣邊柳，偏似不勝春。
嫁得瞿塘賈，朝朝悞妾期。早知潮有信，嫁與弄潮兒。
邊頭射鵰將，走馬出中軍。遠見平原上，翻身向暮雲。
繡帳博山鑪，銀鞍馮子都。黃昏莫攀折，驚起欲棲烏。
少飲欺心酒，休貪不義財。福因慈善得，禍向巧姦來。
征戍在桑乾，年年薊水寒。殷勤驛西路，北去向長安。
俱從四方事，共會九秋中。斷蓬與落葉，相值各因風。
宮門一閑入，臨水憑欄立。無人知我來，朱頂鶴聲急。
畏老身全老，逢春解惜春。今年看花伴，已少去年人。
華州回道人，來到岳陽城。別我遊何處，秋空一劒橫。
一鳥如霜雪，飛向白樓前。問君何以至，天子太平年。
居北有朝路，居南無住人。勞師問家第，山色是南鄰。
路傍一株柳，此路向延州。延州在何處，此路起悠悠。
衰鬢朝臨鏡，將看却自疑。慙君明似月，照我白如絲。
今日憶君處，憶君君豈知。空餘暗塵字，讀罷淚仍垂。
世故中年別，餘生此會同。却將悲與病，來對朗陵翁。
膠膠司晨鳴，報爾東方旭。無事戀君軒，今君重鳧鵠。
餘春伴蝴蝶，把酒聽黃鸝。最是淹留處，殘花三兩枝。
雲陰帶殘日，悵別此何時。欲望黃山道，無由見所思。
暮色溪山遠，烟林一兩家。孤舟何不住，雁欲下平沙。
陇树千行立，溪云一缕生。登山复涉水，正是蜀中行。
禾泥异白爨，草阁面青山。劝酒月明里，笑歌开我颜。
嶍峨一舍路，确荦数家村。月出四山静，我怀谁与论。
沟洫空流水，闗山几战尘。研和百里邑，无复有人民。
薏苡空墙晚，芙蓉野水秋。马头山色好，路入大棋州。
普舍今无县，营田尚有城。新军饥欲死，何力事春耕。
饮酒美人家，出门山日斜。门前一株树，说是蜜檀花。
勤苦南蛮子，相迎逺出山。短衣双黑胫，大耳两金环。
三五窮荒月，還應照北堂。迴身向暗臥，不忍見圓光。
愁雲重拂地，飛雪亂遙程。莫慮前山暗，歸人正眼明。
馬嘶白日暮，劒鳴秋氣來。我心浩無際，河上空徘徊。
瀑雪青天落，松涛白日飞。罢琴成独赏，得趣在忘机。
去年無花看，今年未看花。更聞飄落盡，走馬向誰家。
掩抑中天意，悽愴觸籠音。驚曉一聞處，傷春千里心。
朱邑何爲者，桐鄉有古祠。我心常所慕，二郡老人知。
急难思我弟，万里各漂零。原上西风急，伤心见鹡鸰。
柳州柳刺史，種柳柳江邊。柳管依然在，千秋柳拂天。
終南南太守，南郡在雲南。閑向南亭醉，南風變俗談。
春日在天涯，天涯日又斜。鶯啼如有淚，爲溼最高花。
巴江可惜柳，柳色綠侵江。好向金鑾殿，移陰入綺窗。
定定住天涯，依依向物華。寒梅最堪恨，常作去年花。
撩釵盤孔雀，惱帶拂鴛鴦。蘿薦誰教近，齋時鎖洞房。
向晚意不適，驅車登古原。夕陽無限好，只是近黃昏。
心閒增道氣，忍事敵災屯。謹言終少禍，節儉勝求人。
埽盡法中病，生憎佛是塵。堂堂一堅密，春至百花新。
風露澹清晨，簾間獨起人。鸎花啼又笑，畢竟是誰春。
珠實雖先熟，瓊莩縱早開。流鸎猶故在，爭得諱含來。
陶令棄官後，仰眠書屋中。誰將五斗米，擬換北窗風。
獨坐貢闈裏，愁多芳草生。仙翁昨日事，應見此時情。
城頭疊鼓聲，城下暮江清。欲問漁陽摻，時無禰正平。
江南仲冬天，紫蔗節如鞭。海將鹽作雪，山用火耕田。
樂府聞桃葉，人前道得無。勸君書小字，慎莫喚官奴。
下馬捧椒漿，迎神白玉堂。如何鐵如意，獨自與姚萇。
曲曲彎彎地，明明白白中。當軒開闔處，一隔爲誰通。
簾垂幕半卷，枕冷被仍香。如何爲相憶，魂夢過瀟湘。
不見姮娥影，清秋守月輪。月中閑杵臼，桂子擣成塵。
帷飄白玉堂，簟卷碧牙牀。楚女當時意，蕭蕭髪彩涼。
莫歎萬重山，君還我未還。武關猶悵望，何況百牢關。
一味放落魄，誰人柰得何。忽然刀斫手，依舊著摩挲。
無奈巴南柳，千條傍吹臺。更將黃映白，擬作杏花媒。
道却橫波字，人前莫謾羞。只應同楚水，長短入淮流。
嘗聞宓妃韈，渡水欲生塵。好借常娥著，清秋踏月輪。
花將人共笑，籬外露繁枝。宋玉臨江宅，墻低不礙窺。
劍外從軍遠，無家與寄衣。散關三尺雪，回夢舊鴛機。
滯雨長安夜，殘燈獨客愁。故鄉雲水地，歸夢不宜秋。
初隨林靄動，稍共夜涼分。窗迥侵燈冷，庭虛近水聞。
漢家輕壯士，無狀殺彭王。一遇風塵起，令誰守四方。
遏雲歌響清，回雪舞腰輕。只要君流眄，君傾國自傾。
無賴夭桃面，平明露井東。春風爲開了，却擬笑春風。
朱實鳥含盡，青樓人未歸。南園無限樹，獨自葉如幃。
衆果莫相誚，天生名品高。何因古樂府，惟有鄭櫻桃。
孤蝶小徘徊，翩翾粉翅開。併應傷皎潔，頻近雪中來。
四海兵初偃，平津閣正開。誰知大爐火，還有不然灰。
邊地鶯花少，年來未覺新。美人天上落，龍塞始應春。
本是無家客，那堪任便遊。順風加櫓棹，船子下揚州。
可致清川廣，難量利物功。涓流此山下，誰識去無窮。
卜得上峽日，秋江風浪多。巴陵一夜雨，腸斷木蘭歌。
萬物備於我，我觀卒未休。智者返觀我，縱橫得自由。
千種庭前樹，人移樹不移。看花愁作別，不及未栽時。
夜久篆烟凝，欲眠方掩扃。梧桐窓外月，慳到枕邊屏。
嫩緑開如扇，不禁風雨秋。都來渾幾葉，作出許多愁。
根宜宿土隨，疎列可分移。只恐人輕觸，先教護短籬。
一醉更無事，四時長有花。誰知春去盡，却獨在君家。
雨過亂泉流，風聲滿樹頭。山齋如斗大，容得許多秋。
路縁清澗轉，門對白雲閒。每每看圖畵，令人憶故山。
一榻半書巻，主翁如此清。松風與溪水，夜夜作秋聲。
繁露隕黄葉，西風起白蘋。一聲新鴈過，驚却未歸人。
不獨宜烟雨，尤能傲雪霜。隆冬殘臘裡，相伴野梅芳。
點點落林花，寥寥弄山鳥。何處一聲鐘，雲峰萬重暁。
小逕没芳草，衡門掩落花。身閒常嬾出，不是薄韶華。
露彩莓苔碧，天香桂子丹。多應廣寒夜，流影落人間。
織葦代陶瓦，破竹編籬笆。顧非城郭宜，自是山人家。
禄養既莫逮，何由展誠愛。隨寓供蒸嘗，庶或吾親在。
湖州有君堂，東坡有君館。我亦常致君，硯池墨花滿。
種竹風滿林，風清塵自逺。芳樽聊獨持，非敢慕嵇阮。
寓目尋尺小，適意湖海深。豈唯適我意，將以滌我心。
池水清不竭，正爾源頭活。未放入江湖，恐成烟浪濶。
蕭騒復蕭瑟，非筑仍非琴。天籟本無作，澹然千古音。
饙氣初鬰勃，炊爨復氤氲。室中久無婦，莫訝陽臺雲。
奥室乃環堵，窓戸何由施。一瓦覆蠡甲，天光常下垂。
旅泊無長物，滿載惟書畫。聊應隨處娛，未許人攜借。
一飯尚云報，况此登金門。縷衣與粒食，要識皆君恩。
聚散不可常，飄飄任舒巻。山人去莫留，影逐孤帆逺。
清江皎如練，列嶂開新晴。一段好風景，翻成客路情。
牛斗有佳氣，分明見龍光。張華固能識，神物終難藏。
金鐵有斷制，角木終見降。旌陽利物意，千載安兹邦。
江楓自蓊鬱，不競松筠力。一葉落漁家，殘陽帶秋色。
匡廬削芙蓉，九疊雲屏翠。五老惜離人，目送斜陽外。
曖曖村煙暮，牧童出深塢。騎牛不顧人，吹笛尋山去。
自從君去夜，錦幌孤蘭麝。欹枕對銀缸，秦箏綠窗下。
羣峰列如掌，傳聞是九華。仙人不可見，千古閟烟霞。
牛渚古磯頭，謫仙曾醉遊。白鷗殘照裏，點破一江秋。
臺上鳯凰鳴，朝陽樹色明。停舟一登眺，春意滿都城。
君家溪水上，種竹遶幽棲。雨後翠陰合，鈎簾聽鳥啼。
宿雲暗溪樹，新漲没莎渚。幽人正酣眠，茅堂閉風雨。
雨晴春色暮，花落水初深。好共潛游去，人多結網心。
夢裏君王近，宮中河漢高。秋風能再熱，團扇不辭勞。
已作亭下別，未忘燈下情。吟今欲就枕，更漏轉分明。
馬識青山路，人隨白浪船。別君猶有淚，學道謾經年。
滿酌勸童僕，好隨郎馬蹄。春風慎行李，莫上白銅鞮。
閑攜九日酒，共到百花亭。醉裏求詩境，回看島嶼青。
堂閉僊人影，空壇月露初。閑聽道家子，盥漱讀靈書。
此去非關興，君行不當遊。無因兩處馬，共飲一溪流。
善住庵中人，從來無所住。只這無住心，便是安身處。
倚檻寒松偃，連雲一徑橫。就中圖不得，窗戶入江聲。
韋子凝而密，任生直且狂。可憐元福慶，也學坐凝牀。
尋源路已盡，笑入白雲間。不解乘軺客，那知有此山。
別離非一處，此處最傷情。白髮將春草，相隨日日生。
松葉堪爲酒，春來釀幾多。不辭山路遠，踏雪也相過。
歲月人間促，煙霞此地多。殷勤竹林寺，能得幾廻過。
讀詩值佳日，回雪放新梅。泠然風在指，吹香字字開。
今朝楊子津，忽見五溪人。老病無餘事，丹砂乞五斤。
上結孤圓頂，飛軒出泰清。有時迷處所，梁棟曉雲生。
中峯上翠微，窗曉早霞飛。幾引登山屐，春風踏雪歸。
連簷對雙樹，冬翠夏無塵。未肯慙桃李，成陰不待春。
樓居半池上，澄影共相空。謝守題詩處，蓮開淨碧中。
高亭羣峰首，四面俯晴川。每見晨光曉，階前萬井煙。
山雨留清氣，溪飆送早涼。時回石門步，階下碧雲光。
靜得塵埃外，茶芳小華山。此亭真寂寞，世路少人閑。
回塘最幽處，拍水小亭開。莫怪闌干溼，鵁鶄夜宿來。
秋臺好登望，菡萏發清池。半似紅顏醉，凌波欲暮時。
暗去也沒雨，明來也沒雲。日頭赫赤出，地上綠氤氳。
遙看滄海城，楊柳鬱青青。中央一羣漢，聚坐打杯觥。
萬葉風聲利，一山秋氣寒。曉霜浮碧瓦，落日度朱欄。
馬足早塵深，飄纓又滿襟。吾師有甘露，爲洗此時心。
常日每齊眉，今朝共解頤。遙知大官膳，應與衆雛嬉。
孤雲起木末，翠岫插天半。一窗明暗中，乃有此遐觀。
枯荄沒古基，駮蘚蔽豐碑。向晚微風起，如聞坐嘯時。
征途無旅館，當晝喜逢君。羸病仍留客，朝朝掃白雲。
生香故觸人，異質偶同調。喚作黄家花，弟兄一語妙。
太湖與雁蕩，相去二千里。六月吾几間，風雨一彈指。
常日區中暇，時聞象外言。曹溪有宗旨，一爲勘心源。
莫羨簷前柳，春風獨早歸。陽和次第發，桃李更芳菲。
十年曾一別，征路此相逢。馬首向何處，夕陽千萬峯。
酒杯春醉好，飛雪晚庭閑。久憶同前賞，中林對遠山。
孤舟漾曖景，獨鶴下秋空。安流日正晝，淨綠天無風。
家寄江東遠，身對江西春。空見相思樹，不見相思人。
恩霑長壽酒，歸遺同心人。滿酌共君醉，一杯千萬春。
古樹夕陽盡，空江暮靄收。寂寞扣船坐，獨生千里愁。
一杯宜病士，四體委胡牀。蹔得遺形處，陶然在醉鄉。
重九共遊娛，秋光景氣殊。他時頭似雪，還對插茱萸。
空見水名敷，秦樓昔事無。臨風駐征騎，聊復捋髭鬚。
美祿與賢人，相逢自可親。願將花柳月，盡賞醉鄉春。
莫道不相聚，聚時還別離。惟餘杏花雨，盡濕故人衣。
久聞清溪水，能洗風沙色。入山待尋幽，溪已背山出。
寺深燈火杳，月白小池明。相語還相默，騷騷菡萏聲。
潤壑千歲資，風聲萬牛吼。春江縠紋面，一笑可忍不。
石怒不近人，國香爾何有。我以道眼觀，無心得相守。
猨聲到枕上，愁夢紛難理。寂寞深夜寒，青霜落秋水。
名敎自可樂，搢紳貴行道。何必學狂歌，深山對豐草。
螢度星依草，鷗來雪滿汀。故人不可見，天際亂山青。
扁舟湘浦外，茅屋輞川西。冉冉春將盡，滄洲杜若齊。
紫壑秋聲滿，滄洲野水深。孤篷何處客，相對共沈沈。
月色不可埽，秋聲何處聞。不應仙珮集，翠影亂紛紛。
清齋四體泰，白晝一室空。摧頹有古樹，騷屑多悲風。
街鼓侵人急，西傾日欲斜。黃泉無旅店，今夜宿誰家。
二八誰家女，漂來倚岸蘆。鳥窺眉上翠，魚弄口傍珠。
野火燒山去，人歸火不歸。焰隨紅日去，煙逐暮雲飛。
野店小橋外，黄昏欲雪時。一聲誰側耳，千古喚愚癡。
愛此丘中物，煙霜盡日看。無窮碧雲意，更助綠窗寒。
京国新元日，随朝入紫宸。双亲故山下，称寿是何人。
霜冷晓星高，羣鸦近九霄。禁城钟鼓动，环绕似随朝。
对雨思君子，胸中万巻书。知心非一日，有志作眞儒。
火炽扑难灭，波頺防亦倾。镜中新白髪，三物总无情。
白髪三千丈，秋来日夜生。汪伦忽相见，无语各含情。
浦阔帆如马，归心犹厌迟。莫因顺风里，忘却逆风时。
云鹤上罗衣，犀鞶映寿眉。年高喜身健，恩重觉行迟。
去县日已久，威风尚尔寒。城中旧豪猾，不敢举头看。
自喜平桥路，桥平路不斜。若论徃来久，谁得似寒家。
自喜传家物，传家有旧编。当时修谱者，特记孝宗年。
雲月有歸處，故山清洛南。如何一花發，春夢徧江潭。
前山風雨涼，歇馬坐垂楊。何處芙蓉落，南渠秋水香。
赤城雲雪深，山客負歸心。昨夜西齋宿，月明琪樹陰。
野寺薜蘿晚，官渠楊柳春。歸心已無限，更送洞庭人。
新秋弦管清，時轉遏雲聲。曲盡不知處，月高風滿城。
遠浸溪光碧，寒生松檜陰。漁舟驚暮雨，高吹入秋林。
夜戰桑乾北，秦兵半不歸。朝來有鄉信，猶自寄征衣。
大家在這裏，廓徹無依倚。有口難分疎，凍破一雙耳。
孤艇斜阳外，羣峰紫翠横。水光浮日色，荡漾一川明。
山上白云深，云中出飞瀑。回看不见源，疑从天上落。
花影随日移，鸟声逐风度。索居元寂寥，祇恐韶光暮。
飞雪透疎棂，隆寒袭重被。乡心触景生，惆怅难成寐。
古树吼寒风，危峰映夕照。对景独伤懐，厌听哀猿啸。
擊碎軒轅鏡，焚燒黄石書。瘦筇春力健，带月訪樵漁。
萬牛挽不回，輪槌擊不破。者樣頑石頭，世間無兩箇。
酒渴思鯨飲，金鸞早退朝。醉身扶不起，壓折老馿腰。
客路如天遠，吟身太瘦生。無家歸未得，策蹇傍春行。
通身百雜碎，誰解成褫得。鷄足緊收藏，當來問彌勒。
深藏巖谷裡，初不要人知。苦是香難掩，春風得意吹風。
危坐禪枝冷，機含毒果深。直饒捫摸著，未必死偷心。
无限停云思，悠悠兴欲飞。仰看向南鹊，遶树竟何依。
月下騎寒犢，三生事細論。已遭人點檢，休弄鬼精魂。
残屋食不足，扁舟乐有余。北风如解意，寄我常相思。
病起余新兴，残砖藉简编。不知从此后，再得几残年。
南风乘隙入，吹破幽人闷。檐外鸟声和，一般成四韵。
乍雨喷声歇，闲云落影空。满怀今日意，都付与东风。
知子读亲诗，难禁双泪垂。君臣与父子，忠孝两得之。
天上列星坠，人间草木愁。满腔都是泪，只向暗中流。
喜君归田里，况是狱中心。田里有真乐，君宜仔细寻。
拗折瘦藤枝，靠倒險崖句。佛祖謾尋蹤，無你湊泊處。
月出照松关，松阴正满地。恐有山僧归，终夜不須闭。
层氷结平川，积雪埋高树。无处寄幽情，但到梅花坞。
面面隔深竹，茅斋在何处。遥闻犬吠声，试从此路去。
自是太古人，一身衣百草。年年只在山，怜尔亦枯槁。
风来松涛生，风去松涛罢。虽非参禅客，暂此学观化。
层楼对回溪，溪边草新绿。不是伤春人，聊骋千里月。
混沌遇儵忽，误被凿一窍。寄语谈玄人，此中可观妙。
采花与汲涧，幽事俱在山。朝向桥上去，暮向桥上还。
空斋寂无人，草木自森蔚。不因羽客游，安得有云气。
昔在明光宫，日侍北斗傍。此时卧空谷，频望北斗光。
山人爱长生，辟谷亦云久。何以济朝饥，紫芝大如手。
从横乱峯里，忽此见平田。不須抱瓮汲，自有峯顶泉。
百泉自奔注，更不费疏凿。雨歇天气清，临池看洗鹤。
孤亭簇群岫，宴坐增悄然。主人何所作，多应草太玄。
里中耆旧多，谈笑每相聚。日暮各自归，此君独不去。
岁月生涯短，诗书世泽长。今看墓木拱，犹自被恩光。
恨我心何忍，抛离白发亲。一年春又尽，犹作未归人。
一纸题名录，明明认得真。自怜闺阁里，有志未能伸。
情重难分手，天寒况路遥。骊歌犹未歇，不觉已魂销。
宝鸭香烧尽，寒风四面撞。思君眠不得，无语对银釭。
无计留兄住，深宵不忍眠。离情难尽诉，别泪洒襟前。
晓对菱花镜，容光瘦几多生来原弱质，小病不胜磨。
忍泪独含情，归舟一叶轻。送君还旧府，喜鹊近家迎。
通宵寐不成，寂寂曙风生。空馆相思夜，寒猿断续声。
风雨将春送，残红满砌台。多情双燕子，衔入绣帘来。
细听冰檐下，迎风铁马敲。卷帘人乍起，纤月挂梅梢。
强起临窗坐，腰肢减瘦多。妆成怜腕弱，无力画双蛾。
欲把家书写，拈毫忍泪干。离情都怕诉，一概报平安。
迢递关山隔，家音久未通。故园何日返，绕膝话离衷
我已因官累，尔何又爱官。街前骑马者，轰烈万人看。
风蹴水晶碎，彩聫珠翠浮。何如皎皎月，是我大灯球。
冻日摧寒色，狂风送冷尘。慢愁衣服薄，眼底是阳春。
浩气还太虗，丹心照万古。生前未了事，留与后人补。
使君得佳句，簡存如猗那。著之巖石中，千古不可磨。
大海波濤湧，道人願力堅。當頭一截斷，萬頃看平田。
光境俱亡了，寒潭徹底清。泝流翻巨浪，五十四州驚。
蹋斷千差路，潑天門戶開。擡頭空蕩蕩，脚下起風雷。
十方同聚會，箇箇學無爲。此是選佛場，心空及第歸。
智悟悟自心，不在一切處。回首時觀瞻，便是佛國土。
飛泉成五級，一級一龍湫。削出萬仞秀，詎讓蓬萊丘。
覿面難逢處，如何顧鑒咦。乞師垂半偈，免使後人疑。
樸落非他物，縱橫不是塵。山河及大地，全露法王身。
宴坐白雲裏，經行碧嶂中。遊人窮不到，幽鳥自怱怱。
山径度青波，石门迟白日。客到不披衣，春风理瑶瑟。
闻道春可怜，春今竟何许。石竹万家烟，海棠三月雨。
黄菊故人杯，青山游子路。匹马向垂杨，回首燕云暮。
急雪冥冥至，玄云黯黯垂。青山亦白发，莫恠鬓成丝。
客有羗中笛，十月吹杨柳。杨柳不可见，春色在君手。
白鹭三洲远，青山万树低。相思惟梦到，夜夜凤台西。
去去城南路，我马忽以停。知尔不行意，春原芳草青。
鸟道下层云，龙门倚积石。太平上书者，曾是布衣客。
行藏新白发，岁月旧青袍。又向江门去，秋风薜荔高。
冥冥江雨飞，冉冉江云细。何处见春华，蘼芜满幽砌。
使者自南来，投书报江渚。把读沧波上，蛟龙作人语。
美人隔江洲，咫尺不得渡。不畏石上霜，但畏草间露。
作客清江远，传书白鴈迟。山中有芳草，迟尔把春卮。
秋风天外声，明月江中影。幽人把桂枝，露下衣裳冷。
山中白日迟，湖上青春早。美人不我期，谁与玩芳草。
长安十丈雪，寒色满荆榛。唯吾咫尺地，留得故园春。
朔雪尊前乱，西风马上骄。胡笳中夜起，不似广陵箫。
君到沧江上，桃花乱马蹄。相思知有路，明月蓟门西。
为惜美人去，看梅到晓窓。明河忽倒地，疑已入沧江。
胡霜日夜骄，吹破蓟门月。月色几时圆，待尔照春发。
客子骑明月，主人开石屋。银河即尔家，岂待成都卜。
落月频催酒，群星低送人。句中杨柳色，不是五陵春。
望君白云边，逢君明月下。明月岂银鞍，去住随君马。
翠羽立高枝，危巢對落輝。碧潭千萬丈，直下取魚歸。
門外春將半，閑花處處開。山童不用折，幽鳥自銜來。
門外春將半，巖冰暖有聲。玄沙曾未到，虛得偃溪名。
千峰雨雪時，别我情何極。不知天地間，更有誰相識。
野菊多幽姿，含香待谁发。落英我欲飡，芳心无遽歇。
跃马青门道，酣歌击玉壶。腰间藏匕首，谈笑入秦都。
隔松闻桂杵，玉粒捣玄霜。水月明笙鹤，江云冷石堂。
笑歌山鸟外，飘思海云孤。袖出金鹅蕊，烧药许松奴。
石徑通巖竇，引步藏攲側。蓬萊人不來，掃盡蒼苔色。
咄咄休强名，芻狗亦爲累。寂寥金粟身，曾未求諸己。
天秋鸿雁来，夜寒桂华落。空馆复相思，清飙振藂薄。
賓主分不分，顢頇絕異聞。解布勞生手，寄言來白雲。
極目生晚照，溪雲偶成朵。大樸曾未分，青山自唯我。
擇木有靈禽，寒空寄羽翼。不止蓬萊山，冥冥去何極。
出城四十里，古堰若天外。飛棹清淺中，孤影自相對。
右軍墨池月，照我復照誰。千里忽相到，中峰多病師。
松風清未休，水月淡相對。去來非等閑，必許孤雲會。
峨峨太白峰，倚翠列霄岸。羨君乘興歸，凭欄與誰看。
劫火曾洞然，木人淚先落。可憐傅大士，處處失樓閣。
海嶠生片雲，有時忽如蓋。不挂飛來峰，悠悠擬何待。
欲飛飛未得，冷泊杉松枝。如何垂天雲，遠遠同一涯。
今年七十七，出行須擇日。昨夜問龜哥，報道明朝吉。
來不入死關，去不出死關。鐵蛇鑽入海，撞倒須彌山。
妾本長干籍，來住夫差城。巷多惡年少，不敢彈鳴箏。
瀛海分餘潤，秋暉亦聖恩。撫心無愧汝，飄落復何言。
三朝坐甲帳，十載雪霜寒。瑤臺此中是，何處學驂鸞。
不如逕輸情，玉臺免簿責。彥回羞見人，障面了何益。
臘酒及團圞，新春增婉孌。益壽故自佳，何物近禁臠。
孤亭散玄草，獨坐對青樽。啼鳥留在徑，落花飛出門。
吾適點也志，暮春春服成。遲廻綠栁下，載聴黃鳥鳴。
對客共小飲，閱世成大噱。且噉景升牛，莫舞羊公鶴。
秋深未除架，庭草凄以多。凉風忽吹墮，蜻蛚與飛蛾。
不到歲時久，重來人事疎。掃雲僧亦去，誰伴主翁居。
寓此曾三夏，重來隔五年。溪山亦良是，懷想轉凄然。
琴尊乆寂寞，常憶故人驩。不待飛霜雪，蘼蕪此夕寒。
藤蘿蔽日月，一室翠生寒。科頭立松下，飛瀑來巖端。
朔鴈來髙天，山桂落清夜。所思萬里人，只在明月下。
白雲留不住，翠靄飛自深。美人瀟湘來，與之彈素琴。
暝色散秋林，積水明虛壑。風亭去絕蹤，片片雲飛落。
峯廻轉千腸，壁立森萬仞。幽花自在香，樓閣參差隱。
山奇不知名，民寡易為俗。人外抗高樓，脩然饒水竹。
亂峯揜青螺，凈宇嵌空翠。此境非人間，頃刻天花墜。
黃葉舞青溪，冷雲斷寒岫。行役感良時，風露滿衫袖。
危亭依木末，絕磴陟經峴。咫尺失故山，故山旋復見。
般若大神珠，分形萬億軀。塵塵彰妙體，剎剎盡毗盧。
千古尹山寺，家風不厭貧。只將這箇意，接待往來人。
嶺雲依木末，松濤亂壑流。結宅渺人境，擲筆四山秋。
踈筆入荒寒，危峰聳孤峭。坐令長蘅翁，得之兼二妙。
天意憐幽獨，黃花肯我親。鳳凰山下月，曾無避秦人。
日氣曉澄鮮，山色秋寥泬。滿意見茲花，傾心在高節。
孤花閱貞性，寒歲依籬出。謂可制頹齡，不是尋常物。
十年槐樹下，勞勞役塵夢。起視西南枝，亦有微風動。
去年無一花，今年花特盛。已矣別離心，慚謝殷勤敬。
手種垂楊樹，春來堪攬結。臨夜正東風，會有淡黃月柳。
特將萬瓔珞，回施呻吟地。但來當春時，猶堪作餅餌。
零落半床陰，結實酢如李。憐爾行人心，風味略相似。
穜蘭培蘭根，根土氣相接。但得春風生，憐取葳蕤葉。
非夸手足烈，要自心靈溫。閒階好風日，來伺洗頭盆。
世出世間法，和底盡掀翻。唯此一事實，真金火裏看。
日月雙螢火，乾坤一鵲巢。大千沙界外，總在目前包。
曹溪無一滴，誰道庵名亦。問訊老維摩，鐵壁復鐵壁。
巢穴通霄眼，塵勞無住心。經行及坐卧，萬古至于今。
西來十萬里，北渡一莖蘆。剛道來傳法，還曾傳得無。
聳身嘗決雲，山月此皛皎。疑是七還丹，彬斑吐物表。
橋上山萬重，橋下水千里。惟有白鷺鷥，見我常來此。
憶得尋流日，重來走一遭。跨門相見處，全不犯波濤。
待月了殘經，文義何曾有。分付與癡兒，黄葉卷在手。
雨霽景自好，秋深天未寒。可能乘興否，夏圃一盤桓。
笑看體上衣，斷雲欲飛走。朝陽忽相逢，針眼已通透。
羽客昔眷此，鍊液奪化功。至今寒雲色，挂樹復凝空。
堂與碧山對，白雲長作鄰。日暮白雲合，誰見白雲心。
黨籍英賢盡，長淮南北分。忠奸論方定，金璧購遺文。
麥畦微雨過，日照青濕濕。牧童坐短蓑，牛卧寒鴉立。
死別日益遠，年衰夢亦無。忽開舊詩卷，淚灑白髭鬚。
盡道春多雨，傷摧花易空。不知春態度，尤在雨陰中。
野月今宵滿，小庭人共瞻。却愁人去後，殘魄獨窺簷。
看盡門前柳，愁多白髮新。灞橋風雨夜，離別是何人。
世事皆浮雲，人間幾朝暮。不知溪上山，猶有桃源路。
老去厭芳菲，思歸未得歸。夕陽溪上樹，花作去年飛。
青山何人家，芳草滿樵路。猿鶴未歸來，殘月照煙樹。
草堂雲去後，人境兩茫茫。忽見青松老，翻疑昨夜霜。
寂寞雲深地，山空葉落時。自憐爲隠僻，莫恨月來遲。
寂寞淮邊柳，春來自舞腰。恨生爭戰地，不得近官橋。
湘魂何自怨，千古尚名存。不種庭邊竹，那知有淚痕。
性與兒童異，飄蓬二十年。照來池上影，恰似未生前。
曉雨生池荷，圓珠漾新綠。入手不成珠，空歌彩蓮曲。
閑觀造化餘，靜極悅自性。胡蝶忽飛來，吾心已無競。
萬里色蒼然，春烟夕照邊。舊過南岳寺，曾向雨中看。
何處芳草多，相呼向深塢。竹外立寒枝，山南又春雨。
千峰雲未還，數樹芭蕉綠。風雨暗黄昏，何人共幽獨。
風吹蘆葦鳴，殘雪滿橋板。不見棹回人，愁立沙汀晚。
新秋同雁至，幸得不離羣。湖水清清抱，山南山北雲。
看雲四時起，一櫂衝波去。堤柳儘蕭蕭，蟬聲無覓處。
把酒問輕鷗，遊人似舊不。采菱莫刺手，許我此勾留。
荷報連番雨，煙濛失盡山。白衣人幾箇，呼渡不知還。
厭市衝烟入，忘懷對客遲。吟看飛鳥沒，坐到夕陽時。
曠望叢臺路，飄颻楚塞人。琴堂無故舊，何計免霑巾。
長日開閒境，春風美鼻雷。黄紬依舊暖，牙鼓莫相催。
胡羯自干紀，唐綱竟不維。可憐德業淺，有愧此碑詞。
西瞻山逾緬，東望水正茫。楚人投餌處，吾肯扣鳴桹。
偃蹇汀眠雁，蕭梢風觸蘆。京塵方滿眼，速爲喚花奴。
棐几延毛子，明窗館墨卿。功名皆一戲，未覺負平生。
砂步漫皆合，松門若抱桴。悠悠搖艇子，真似剡溪圖。
歸來湖上寺，頓覺清有餘。月色何太白，照人心腑紓。
西北瞻雲異，東南走貢珍。川華開日月，林嶺暗松筠。
水口癡雲散，林梢愛景還。朝寒無物禦，擁鼻對西山。
不是通侯貴，還應貢禹彈。只應好形製，自己愧彫殘。
沉檀應在骨，龍麝自薰心。千載吟蘄竹，清雅少知音。
目炫五光開，雲蒸步起雷。不知天近遠，親見玉皇來。
樓閣明丹堊，杉松振老髯。僧迎方擁帚，茶細旋探簷。
坱圠有同色，雪深雲未開。終南晴夜月，彷彿似登臺。
望苑迴先馬，山城駐使車。塗中值歸雁，頻寄北來書。
鷗鷺依寒水，蒹葭靜晚風。烟光秋雨細，樹色碧山重。
山研雲初抱，奩書客不傳。北窗多異氣，正對浄名天。
濁盡塵難掩，光分逐露圓。香清得桂子，珠瑩墜花鈿。
萬籟寒空響，羣山隠映開。遲遲暮鐘裏，且喚竹輿來。
月姊封銀界，龍君幻玉壺。江南三尺雪，人道十年無。
排檻花爭媚，環林石鬭蒼。何時潴淥浄，吾欲借籐床。
重疊春風面，高低雪滿頭。渠無生老相，孤峻罕人游。
未説花開好，團看葉自竒。明朝非願避，愛樹恐相離。
华第今何在，千年漫有名。披榛问遗裔，寂莫一伤情。
採樵沿嶺去，提水傍谿歸。个般無出豁，七佛不曾師。
行似針氈動，卧似栗裘圓。莫欺如此大，誰敢便行拳。
道格何曾格，言糊又不糊。渾身總是眼，還解識人無。
久久終須要，而今未要君。有時閑憶著，大是要知聞。
寧為強項侯，不作折腰吏。羞對桃李顏，傷春泣紅淚。
春瓮篘新蟻，秋盆鱠錦鱗。高眠無一市，爭羡市朝人。
畫真猶是妄，何況畫非真。正做夢說夢，知是身非身。
橫枝出叢林，獨得迴光照。慎勿作長竿，寒魚不受釣。
安得神仙術，試爲施康濟。使此平望村，如吾江子匯。
漚生復漚滅，水濕元無異。盡日倚欄看，無人知此意。
荷葉罩芙蓉，員香映嫩紅。佳人南陌上，翠蓋立春風。
瑪瑙坡前樹，春來亦著華。雨晴煙乍斂，濃艷鬬朝霞。
石壁春歸去，孤山秋未來。夜深扶病坐，明月照蒼苔。
終日湖亭坐，悠悠萬慮閑。眼前何所有，寒水與秋山。
風起即千里，風回翻問津。沉思宦遊者，何啻使風人。
渡溪溪水急，水濺羅衣濕。日暮猶未歸，盈盈水邊立。
素律鑠欲脆，青女妒復稀。月冷天風吹，葉葉乾紅飛。
拂拂生殘暉，層層如裂緋。天風翦成片，疑作仙人衣。
巴江江水色，一带濃藍碧。仙女瑟瑟衣，風梭晚来織。
江南有美人，別後長相憶。何以慰相思，贈汝好顔色。
華州回道士，來到岳陽城。別我遊何處，秋空一劍橫。
偶來松樹下，高枕石頭眠。山中無曆日，寒盡不知年。
築堰分泉脈，開溝斷荻芽。風期占月暈，水信讖桃花。
風月不如意，寺樓高處吟。城中十萬戶，一雪太平心。
夕陽明島寺，海氣入邊城。潮落青魚出，泥深白鳥行。
造化摶清氣，秀出天城山。青松伴僧老，白雲如我閑。
祗命款園陵，俶裝事行役。黃葉宿幾程，青山館三日。
青龍不可見，雲自洞中出。為雨濟人間，歸時杳無跡。
苒苒巖上雲，潺潺澗中水。山鳥如喚人，喃喃深林裏。
買藥囊無金，伏枕頭有霜。夜深不得睡，隙月射秋床。
沉沉向秋暮，切切聲相續。夜靜草堂深，閑床照孤燭。
草枯山欲冷，逗曉入重雲。一箭無雙中，何如射一羣。
邂逅漉籬翁，言談耳又聾。不知何處去，破帽裹西風。
雲散千峯曉，神龍應念來。補陀巖上士，心識幾時灰。
袈裟裹草鞋，赤脚桐城走。只者破生涯，抵死揚家醜。
日暖跨馿出，溪橋款步行。因思遭攧處，寸草不曾生。
琅琅流水聲，懷抱盡情傾。不識春風面，雪消梅影清。
顧顧不釋手，提起復低頭。自笑無人買，腥風吹未休。
雲霧充饑腹，烟霞補破衣。祝融峯頂寺，幾度對斜暉。
石禪寒到骨，松雪照清眸。此道如山重，難將一臂酬。
江空蘆葉冷，風靜衲衣輕。不得梁天子，無人知姓名。
朝看白雲去，暮騎黄犢歸。山窮橋斷處，鷺鷥那得知。
鬰鬰冰壑姿，株株手親植。欲知來去蹤，雙峯聳寒碧。
越鳥戀南柯，春來怨別多。冷風如可御，爭奈簡書何。
羲仲司暘谷，塗山佐夏王。六宮師儉德，四海化躬桑。
日向陰虬永，春隨綵鳳歸。玉京多燕喜，金殿滿光輝。
綵樹春芳滿，仙蓂晝景長。早花依玉砌，初溜漾銀塘。
南極注生氣，音官協夏鈞。良辰五日永，景福四時新。
川館親蠶後，宮房獻繭初。香繒爭點畫，綵縷競垂舒。
五絲通遺問，百草鬭輸贏。神印能袪惡，靈符解辟兵。
用智恰如愚，無人辨得渠。粃糠和月擣，意在脫衣盂。
惟不識泥土，堆根抱玉泉高宗。雖離巖谷伴，也則翠千年智嵩。
渺渺晴烟薄，蒼蒼古樹昏。天涯殊未足，對此暗消魂。
芳心塵外潔，道韻雪中香。自是神仙骨，何勞更洗粧。
葉深烟氣暖，秔軟骨毛香。巢許垂清節，臨流不爾忘。
一梁對一柱，綽綽自橫陳。誰擬復誰即，溫然無故新。
純去自忘牧，青蓑柳影中。不餐欄外草，知是幾春風。
惠理呼猿日，葛仙成道時。地勝人難到，去來誰得知。
孤舟十萬里，委命在危流。五葉芬芳後，神州法已秋。
開窗種脩竹，鑿石搆方池。良夜月來此，勞生幾箇知。
盡日望西山，扶筇復倚欄。遠觀猶未足，更作畫圖看。
雨過天風靜，波光似鑄成。不須頻鑑照，妍醜自分明。
汝未聞天籟，簸揚箕有神。能清常侍暑，不動庾公塵。
此花猶未發，此酒已先香。獨有甘芹意，開罇略爲嘗。
醉色风前减，茶香雨后添。看妆仍把卷，相对一炉烟。
旅酒冲愁薄，庭梅寓赏孤。偶来清月伴，惟与博山俱。
古寺依青障，高軒俯碧潭。山僧如有待，先掃侍中庵。
尋常忘物我，渾不涉希夷。夢落秋壇冷，從教斗柄移。
山水有清音，琅然出枯木。若教俗耳聽，絲竹不如肉。
四海尚干戈，幾人知稼穡。青青原上麥，忍放征馬食。
世事紛紛變，人生種種愁。行年三十九，得歲又平頭。
雪巖依日煖，霜樹弄風悲。山似王維畫，人如杜甫詩。
是誰將壁疥，盡可著紗籠。今代無詩史，何時入國風。
已兆池魚禍，尚多風鷁過。寄與遠游人，莫待贐行貨。
一飲遇伶婦，一飯值丘嫂。徒教乞米僧，時時送盧老。
新秋積雨霽，涼風吹我衣。歲月不知老，乾坤何處歸。
與客登高處，節物傷遲暮。不見白衣來，三復秋風句。
初見錦綳脫，氣已傲霜雪。天寒十萬夫，未聞一死節。
歲晚節自抱，足見有心哉。游人從何處，帶得春風來。
蟻穴功名重，或作封侯夢。主人心已閑，不為黃花動。
一水自縱橫，厥田無上下。居民不佩犢，歲事在秧馬。
世治其術重，世亂其術輕。太平然後用，用然後太平。
轉首一塲夢，驚心三月春。揚揚枝上蝶，不見惜花人。
所居無禹廟，有官升典籤。掌亦我所欲，二者不可兼。
貪作梅花夢，都忘柳絮禪。可憐人與月，不似夜來圓。
毫端不及處，精神殊可掬。靡靡聽談玄，六月添重服。
秋竿倚石臺，沙鳥暗相猜。一草有時動，幾朝魚不來。
春水綠浮影，山光瀉入懷。因思善牧者，隨分納些些。
一年田地熟，賦外樂天真。便不打鼓笛，也是太平人。
蹔別熒煌座，初爲半月期。洛城歸意切，不獨爲花時。
伊叟已先至，興公猶未歸。憑高東北望，一片白雲飛。
霜深纔吐艷，日暮更饒紅。掩映殘荷浦，馮夷敗菊叢。
欲識曹溪旨，雲飛前面山。分明真實箇，不用別追攀。
勿謂清溪清，長如鏡初洗。須防苟容物，汙爾清到底。
萬古瀾溪上，無風浪拍空。路窮橋斷處，看子展神通。
水聲山色裏，猿嘯月明天。喚作圓通境，更參三十年。
踏青原上飲，祓禊水邊歌。佳節相連好，遊人一倍多。
句下出諸礙，翻身古劍寒。欲明如上事，須是髑髏乾。
西溪殊近郭，少華更當軒。竹徑通華表，松庭接紺園。
阿溪何許來，素面涴風雨。寂寞煙中魂，依依欲誰語。
九里松陰路，青泉映白沙。誰知三伏暑，小草有幽花。
钟响来孤艇，渔歌入短垣。山光杂湖影，摇荡画阑干。
彎弓射月落，揮劍决天開。何言四溟廣，並合不成杯。
你家醤一缸，內有毒蛇藏。若無老僧說，人口俱被傷。
溪上弄明月，風露發新警。心空無一塵，萬竹掃清影。
來時無一物，去時無一物。若要我衣鉢，兩箇光卵核。
寒食年年好，今年迥不同。秋千與花影，并在月明中。
游絲困無力，欲起重悠颺。芳草落花滿，相思春晝長。
冀馬嘶寒風，逐臣念鄉國。江浦聞哀絃，長吟望南北。
鄰翁走相報，隔窗呼我起。數日不見山，今朝翠如洗。
山近雨難暗，樓高秋易寒。憑誰暮雲表，添我倚闌干。
橘大天地窄，眼高秦漢小。一片隠淪心，商山青未了。
花短秋意長，神清顔色少。筆端有西風，國香來未了。
色染女真黃，露凝天水碧。花開日月長，朝暮閱兩國。
溪童出門望，鷗鷺滿空下。江水淡無情，盡是忘機者。
山中有幽人，獨步溪橋月。莫問興如何披圖亦清絕。
老樹含春容，寒泉動幽響。念彼山中人，風露恣清賞。
綠水西閶道，送君江上行。盆城應不住，五老笑相迎。
雨洗萬象出，暄和風日新。鷗聲春命侶，山色暮迎人。
無眠動歸心，寒燈坐將滅。長恐浮雲生，奪我西窗月。
荒蕪行盡處，幽亭聊暫止。带雨策孤筇，登高從此始。
昂空勢不已，踞地何雄哉。白雲遮不得，依舊山頭來。
寒泉潄石齒，淅瀝鳴瑶琴。坐來毛骨清，分明太古音。
一峰何突兀，不與羣峰齊。縱目乾坤窄，回頭日月低。
蕭然上方境，人稀知地僻。徒聞古仙人，石上有遺迹。
地僻人居少，林深路轉迷。桃花流水細，不異武陵溪。
特立羣峰表，危然勢不傾。禪心清似洗，坐看月華明。
圖王爭霸業，自古仗戈矛。英風今何在，都成一古丘。
一鑑涵虛碧，萬象悉其中。重綠浮輕綠，深紅閒淺紅。
風勁蕭蕭響，露滴箇箇圓。坐看西山月，渾疑墮我前。
崖竇乳堪啜，凝眸翠作屏。老禪初定起，山鳥自呼名。
蘿居空未久，誰能繼其蹤。寥寥巖畔月，千古屬和公。
虛室寒侵骨，疏梅月影床。三更孤雁淚，悲怨不成行。
冷雲和衲定，悟到覺身輕。地靜人偏勝，山空水亦靈。
疊石峰之顛，下瞰楊梅澗。平地數畝餘，水石光燦爛。
靜處乾坤窄，閑居日月忙。虛空即妙體，獨露法中王。
歡樂自歡樂，苦辛長苦辛。城中十萬户，誰是種田人
牧牛值風雨，牧具幾脱手。不自風雨前，不自風雨後。
蒼然柱石姿，風雨莓苔久。幸同貞固心，相看即吾友。
百年駒過隙，萬事成鞅掌。自顧非此君，誰與共清賞
繁花作高樹，狹徑不數曲。醉來扶杖行，幽興亦自足。
愁懷常把酒，愛此滿林玉。風迴舞袖翻，欲近紗窗緑。
衆芳結為屏，左右暎紅藥。問訊園中人，何如金孔雀
學圃纔兩畦，佳蔬欲幾品露葵不厭烹，及我春酒醒。
已過清明節，猶依玉鏡臺。一枝如折得，幾誤蝶飛來。
别殿紅綃女，無風亦自涼。闌邊是湖水，夜夜宿鴛鴦。
乞與人間巧，全憑此夜秋。如何鍼線月，容易下西樓
手輪摩尼珠，身坐盤陀石。普請大地人，念彼觀音力。
祇為情如雨，從敎醉似泥。免看楊柳色，相送出城西。
未曾移定時，前脚讓後脚。只這一步子，誰人蹈得著。
漢地非無雪，邊城不見花。琵琶一萬里，馬上盡風沙。
自古誰無死，英雄豈不知望陵歌舞歇，還有夢來時。
萬里盡風沙，征人念歲華。角聲悲自語，誰見落梅花
赤壁不改色，漢江依舊流。二龍爭戰後，風月屬扁舟。
石與青天近，浮雲向客低。自然堪下淚，不是有猿啼。
后土祠前路，金鞍憶舊游。春風雙燕子，渾似在揚州。
朔風西北來，驚沙對面起。人馬暗相失，咫尺已千里。
縱橫十九路，一著一回新。如此深山許，旁觀亦有人。
禍福憑誰降，雞豚合有災。年年當社日，簫鼓賽神來。
峯在西天竺，青蓮千葉開。佛應無妄説，或恐是飛來。
洞閟煙霞古，巖迴藤蔓叢。誰能將劍術，往問白猿公。
東坡龍井回，題名塔磚上。豈期後百年，過者為瞻仰
兩澗何年合，一橋終日閑。桃花逐流水，未覺是人間。
龍或藏其用，跡與蛇何異慚愧耕稼人，猶來候雲氣。
僧旣非昔年，猿亦異往日。唯有飯猿臺，猶是當時石。
連巖有棧道，重叠架古木。勿輕縱步險，平地折車軸。
客兒謝家子，明師夢相待。斯人骨亦朽，斯亭尚千載。
法師禅定時，萬象付冥漠。至今巖前石，每每天花落。
臘後春纔到，寒香襲素袍。梅花如有意，不在粉牆高。
朝撞亦悤悤，暮撞亦悤悤。銷磨浮世事，都在數聲中。
種得宜男草，忘憂度歲華。墨池憐照影，朶朶鳳頭花。
葛仙浴丹溪，飲溪骨自蛻。試問歸來鶴，何人壽千歲
平地有摧輈，慎者或不免。奈何千金軀，涉此風濤險。
萬夫起銅盤，拔地一千丈。寧知白露華，暗滿菊花上。
片月出幽林，閑情欲不禁。天寒憐翠袖，為賦白頭吟。
館娃宫前洞，西施舊來往。自載扁舟後，歲歲春蘿長。
西施往行處，好事作履跡。幾寸莓苔深，見者為憐惜。
一種隴頭樹，東風都合吹。未應造物者，偏在向南枝。
五色雲間鵲，今朝忽放聲。繞簷飛不去，亦是喜新晴。
為貪真境好，每到即忘歸。叩齒潄明月，清光生羽衣。
愚者昧其覺，貪生還一夢。不見餐霞人，唯見古時洞。
一代風流盡，丹青付此君。忍將湘浦淚，更灑九疑雲。
秋風幾萬里，一色是青雲。誰信天山路，無書可寄君。
仙客已塵土，桃花依舊春。後來看花者，不是種桃人。
昨夜一花開，今朝一花落。春事能幾何，奈此風雨惡。
誰與一毫端，示此無垢相。迦葉不可招，始悟色空妄。
種柳連莊屋，春來色更嬌。不同殘臘見，封雪落長條。
不用歌叢桂，誰能更出山若無忘世事，來共此中閑。
幽蘭滿洲渚，紉之可為佩。欲遺心所親，涔陽何處在
城中寸金地，種竹不可多。風前值杖看，奈此緑陰何
仲夏生意繁，延蔓若野葛。結實田畝中，庶慰行者渴。
門前東西道，下是荷花港。越女不避人，唱歌來蕩槳。
有時命童子，亭前按舞鶴。雖無賓客歡，對此亦云樂。
放魚池中央，池水深尺許。勿謂江河遠，時來足風雨。
喧聒從終日，跳梁欲上街。要令心目靜，除是掩空齋。
人生豈無别，咫尺異言笑。況復萬里遙，風煙接蠻徼。
白塔誰所營，又復為平地。猶有百年人，閑來説興廢。
大魚不可得，小魚釣何益不如投竿坐，臨流以終日。
風火鍊仙骨，雲雷鑄鼎文。壺公探造化，圖寄大毛君。
當時仰望公，畫筆開生面。之官惟琴鶴，千載趙清獻。
未别欲千言，臨别無一語。惟此舊時心，隨君渡江去。
共是他鄉客，從遊又隔年。老人偏惜别，把臂一茫然。
一勺清泉水，三年共此心。不堪彈别鵠，惟是邑中琴。
宰相五更朝，金鞍拂柳條。何如磐石上，散髪坐吹簫。
疎蔓短於蓬，卑棲怯晚風。祇縁頭白早，無處入芳叢。
含章人正卧，幾片下空牆春雪調鉛粉，相和一處香。
脫幘吏休後，憑軒風快餘。瀑泉增瀨急，新葉補林疏。
老樹含青雨，平林澹白煙。隔溪茅屋在，好泊米家船。
鳴春如有意，誰與畫眉長若訴梨園事，開元夢一塲。
朝啼人盡睡，暮啼人厭聞。非關毛羽惡，不入鳳凰群。
豈謂黃金少，除褒君未知。古來因好色，滅國是龍漦。
結屋清溪上，仙凡此路分。終朝看不厭，惟是滿山雲。
畫出溪邊景，渾家在捕魚。筆頭餘興在，幾點暮鴉疎
開門見東村，晨光尚蒙昧。白雲何處來，適與予心會。
舟楫為生計，沙鷗識此情。百年浮世事，九鼎一絲輕。
尊前可忘世，綸竿聊伴身。樂然溪水上，魚鳥與相親。
相逐雙飛蝶，風前不自持。有生皆有感，微物豈無知
一雙白練帶，繞樹效于飛。宜爾閨房喜，圖形上繡衣。
兩雀晚相依，棠梨葉漸稀。連枝有深思，未可便辭飛。
種梅如昨日，樹已過人長。粉白東鄰女，爭窺出院牆。
筆墨生幽思，山居春日長。獨謠橋上路，亦自惜年芳。
夜長春酒醒，敧枕何曾睡時見燭花中，餘光吐金穗。
落墨生幽思，風來自有香。九天皆雨露，容易拂雲長。
佛身滿法界，金色從地起。若人加莊嚴，其福亦如是。
石氏珊瑚樹，楊家翡翠鈎。千年風雨後，遺影海中洲。
俗駕真難到，滿山都是雲。雲中有樓觀，鸞鶴日相聞。
荷花臨水殿，綺月轉簾腰。晚吹動銀管，暮涼生翠綃。
溪迴岸影深，山迥溪聲響。獨有溪上人，扁舟自來往。
亂聒霜前夜，忙催機上秋。無衣汝何益，重作旅人愁。
一笑出隆中，黃星掩日紅。妖氛不敢作，白羽起西風。
鳳凰有五色，雞亦有五德。鼓翼不妄啼，一聲天下白。
永懷不得遂，偃臥惜分陰。沁北田園計，山東故舊心。
朝日慘無色，昏昏水氣間。到淮猶數里，隔岸見尖山。
庭竹影扶疏，清風晚騷屑。夜涼人未眠，臥看窗間月。
持酒濯利劍，青蛇光黯然。金鞭鞭駿馬，汗血沾錦韉。
涼風東北來，蕩盡中夜熱。起視河漢星，微雲淡明滅。
曉光澄水月，秋影顫風幡。宛是真如地，荷花獲翠軒。
雪挫更霜摧，寒心未易回。庭前皆古意，何必問西來。
雨久藏書蠹，風高老屋斜。鄰居盡金碧，一一梵王家。
千燈傳靜剎，四絕號虛堂。已是金銀界，仍爲翰墨場。
富有十年別，貧無一覺眠。好來同夜話，相共酌清泉。
木老巖坰冷，泉飛月殿寒。栖真無一事，清嘯倚欄干。
靈洞古壇基，烟蘿接翠微。日西春又晚，不見羽人歸。
古木與雲齊，門前百丈梯。我來煩想滌，疑是過靈溪。
靈派本無源，因禽潄玉泉。自非流異稟，誰識洞中僊。
峯頂已崔嵬，因高更筑臺。夜分僧定起，咫尺見雲雷。
片石倚中天，雲深鳥道間。人多祝堯壽，登此拜南山。
幽寺倚巖阿，雲扉掩薜蘿。老僧中燕息，誰問世風波。
寒瀑落春巖，天垂百丈縑。更疑仙客宴，不捲水晶簾。
灣盡疑無路，堤回忽見橋。冬空仍水後，物物稱蕭條。
奔流出萬山，亂石銷孱顔。彼躍龍門者，何嘗懼此關。
重九登高節，陽秋稟氣和。家家懽會日，祺壽所宜多。
塵事不留毫，誰云夢寐勞。因思四老會，今復數年高。
制動必原靜，治人先正心。風乎晝壇上，退食鳴瑶琴。
天迥旅懷闊，風長野叫來。滄波清可愛，先爲濯京埃。
古寺無碑刻，僧云不記年。自餘安所問，惟是愛林泉。
僧定鐘聲緩，依稀聽不真。渡頭風正忽，喚醒未歸人。
霜暈棠梨臉，風梳練雀翎。含毫心欲醉，開卷眼還醒。
渺渺蒲江遠，年年桂樹秋。空餘詩卷在，天地與長留。
藹藹天始晴，蒼蒼景將晚。江波日東流，游子何時返
含嘯沔陽春，孫曹不敢臣。若無三顧主，何地著斯人。
蓑笠寒颼颼，一篙背拳曲。有人方醉眠，酒醒失茅屋。
醯雞瓮裏天，露蟬殼外身。此巢何處著六合一微塵。
海底紅塵起，山頭白浪飛。若能如是會，永劫墮泥犁。
五月初三後，天衢夜不扃。遙看一痕月，搯破楚天青。
斷壁挂枯枝，歸潮卷殘雪。年年富覽亭，不厭滄江月。
惆悵倚闌干，東遊興甚阻。輪囷員嶠雲，只欠一枝櫓。
霏霏江氣重，漠漠山雲聚。春雨半腰橋，餘酲尚如許
老樹葉似雨，浮嵐翠欲流。西風驢背客，吟斷野橋秋。
叢竹無端綠，幽花特地妍。飛來雙蛺蝶，相對意悠然。
仙掌鬱金衣，朝陽風露晞。可憐蜂與蝶，祇解弄春暉。
蕭灑稽山道，風流賀季真。相思不相見，愁殺謫仙人。
未到新亭上，先題明遠詩。雲間歸雁小，山外夕陽遲。
秋風動林葉，夜雨滴池荷。孤客睡不著，亂蛩鳴更多。
偃蹇高人意，蕭疏曠士風。無心上霄漢，混迹向蒿蓬。
峭石立四壁，寒泉飛兩龍。人間苦炎熱，仙境已秋風。
青青雲外山，炯炯松下石。顧此山中人，風神照松色。
暑氣曉來清，時時聞遠鶯。還思故園路，松下綠苔生。
一片中原地，紛紛幾戰爭。至今將不去，留與後人耕。
沙寒雪後天，鳬雁將儔侶。獨怪蓑笠翁，維舟一歸去。
海蚌直儱侗，不類海蠡兒。開口便見膽，也好與一槌。
獨坐對明月，遙遙千古情。西風兩三日，庭樹已秋聲。
巖雨晴猶滴，溪泉直復迂。傾崖目眩轉，亂石步崎嶇。
臺上望城下，迢遥知幾尋。湖光隱隱見，多礙柳烟深。
史局逾年別，重來已涕零。朱書未絕筆，又欲汗新青。
雲間雙劍峰，壁立望西東。天地本無外，江山還自通。
慣乘霄漢鶴，翻說淤泥蓮。可惜玉臺處，等閑閑幾年。
風定雪新晴，塵埃眼豁明。青山似相識，終日伴人行。
縱橫太古石，短長千歲藤。感彼巖居子，獨飲古澗冰。
今年中秋夕，來赴去年約。不見破鐵鐺，彈指空剝剝。
细柳官桥路，骑驴不用鞭。先生诚有道，此去亦千年。
老树半垂叶，疏篁斜露根。若无烟雾隔，应见石西村。
澗凍冰泉咽，松懸月露清。何人會真趣，細坐與君評。
秋生洲渚靜，露下蒲荷晚。忽憶釣魚時，人家楚鄉遠。
一白不受采，重玄今罷論。窗前有綠竹，密雪打黃昏。
青云覆叠巘，白鸟度平湖。钓屿夜来雨，山深知有无
明月万山空，溪桥暗路通。不知何洞府终夕坐松风。
障擁芙蓉競，燈隨櫸柳移。繁星臨迥野，疏雨過高池。
問竹何年有，親曾共歲寒。昨傳新筍發，扶杖繞林看。
为君垂别泪，更向杨花侧。斗酒问离鸿几时归故国
烛影夜侵墙，松桂成行列。鼓绝草虫鸣，四山露华结。
云里衡阳雁，网下武昌鱼。石门秋共远，江树雨余疏。
芙蓉生石壁，云锦映青松。那忆南州路归船处处逢。
习静天常见，居深路近通。阴阶垂叶露，空院长春风。
御茗毓何峰，煙嵐十二重。玉泉新吐鳳，金餅五盤龍。
午未未未申，申卯卯辰辰。巳巳巳午午，朔望一般輪。
昨日折花者，又隨蜂蝶來。思量妨底事，紅蕊續還開。
楊廣山頭草，憑君待價焞。異苗翻茂處，深密固靈根。
霧霽山高牖，天寒水落沙。試披深岸草，往往見黄花。
解纜山銜日，移舟雨暗溪。無情子規鳥，夢斷隔林啼。
林暗罷收笋，蹊空初掃花。靜中泉落岸，清極雨沾沙。
花開已堪摘，酒熟正好沽。山禽會人意，勸我提葫蘆。
陸機初入洛，王粲卻歸秦。春草無愁思，楊花送遠人。
石路屐齒滑，天風吹高寒。花明喜珠綴，竹瘦愁露漙。
白日松臺閟，青山石椁沈。空餘哭夫淚，下入九泉深。
不聽高皇召，還來太子宮。阿人彘禍，吾恨紫芝翁。
紫暈成丹景，黃敷綴綠幢。何因女冠子，卻近老僧窗。
秋意鳳城多，涼飇奈夜何題詩滿霜葉，不見洞庭波。
石壁雲生樹，濤江雨闇船。居人屬仙籍，長負免丁錢。
故國關河遠，高臺日月荒。頗聞蘇屬國，海上牧羝羊。
側視窺霄漢，低飛近草萊。金韝時一脫，肉飽更須回。
江渚無來雁，山樊有宿猿。秋高盧橘熟，巴月樹連村。
塵海東南下，雲山西北高。黃流蕩中潏，萬里費波濤。
秋瀨喧石梁，臨流不肯渡。與客坐忘歸，山寒日將暮。
東塘水初滿，西塘泉又生。春風兩塘側，多少路人行。
棹船淮水上，曬網赤岸南。船中捕來魚，賣錢買魚籃。
昨朝醉田間，欲借山為枕。青山不肯前，卻枕白雲寢。
山下有釀泉，誰能似紀叟。但得此中趣，何須傾百斗。
燕鴻望南飛，春至還北去。託食波浪中，瀟湘幾回渡。
蒿萊自輿臺，松桂猶伯叔。便合追孔林，無庸號寒木。
露冷月華白，悠悠方寸心。夫君渺何許，悵望碧雲深。
去矣復何道，心知重會難。君看殘照裏，秋氣滿長安。
此局終當有，寧期在此時。丹書何用見，名姓世原知。
廬山遊不盡，況乃畫廬山。若問廬山意，廬山在此間。
廿載懸塵壁，何人問此琴。可憐兵火裏，此輩乃知音。
五節橋邊水，寒聲日夜悲。當年誰剿宼，貽禍到蛾眉。
珍重焦延壽，諸孫尚有碑。云何多畏忌，不著撰人誰。
休問桃源路，尋梅蹔往還。梅花有知己，何必定湖山。
鳥犍藉草眠，牧者在何處。我欲借之騎，直入青山去。
自擊牛昌隠，威風震海寰。待吾謀用日，同共掃完顔。
清風去無塵，白雲來無心。一笑玉溪上，落花流水深。
唐家諭巴蜀，通道至邛僰。列郡徼西南，夷居半巖壁。
山人跨雪精，上便不論程。嗅地打不動，笑天休始行。
落日照大隄，花間聞馬嘶。城頭鼓角起，相送五門西。
灑墨寫琅玕，深宮春晝閒。蕭條數枝雪，不似紇干山。
眼昏身手鈍，上馬怕風沙。祇好扶藜杖，循籬看落花。
舞罷庭花落，池邊看睡鳧。無端雙蛺蝶，飛上繡羅襦。
網罟日相從，天寒澤國空。釣竿長倚樹，老卻渭川翁。
雲低樹頭青，風急葉背白。一塢無來人，鳥語鬭格磔。
北苑今仍在，南宮奈老何。青山解浮動，端為白雲多。
玉女乘煙霧，松間采薜蘿。飛行了無迹，明月送空歌。
海內出珊瑚，枝撐碧月孤。鮫人拾翠羽，泣露得明珠。
玉茗深宮裏，春妍帶雪殘。可憐五色羽，相並不知寒。
睡起多情思，依稀見太真。一枝紅淚溼，似憶故宮春。
花萼立清晨，鵝黃向日新。金杯承玉露，偏醉蜀鄉人。
丹霞覆苑洲，公子夜來遊。終宴清露冷，折花登彩舟。
萬木老空山，花開綠萼間。素妝風雪裏，不作少年顏。
一笑鶻搦兔，終朝獺祭魚。秋闈與春試，却用郝隆書。
碌軸如醉翁，深春卧晴緑。坳徑露不乾，下有蚯蚓哭。
桂楫寒烟浦，茅廬老樹枝。畫圖嗟嵗暮，不及見春時。
莎草沿階密，篔簹繞檻幽。禪床太清絶，聊待碧雲休。
筆意出天機，翛然仰復低。稍須風勢定，應有鳯來棲。
蓮華被君採，蓮實被君折。相牽俱如絲，如何能遽絶。
栁玭著家法，馬援述交情。人稱世濟美，誰謂公慚卿。
欲下勢翩翩，對立羽肅肅。風標儘瀟洒，其奈股無肉。
師從東國來，却返東國去。能操無外心，何不中國住。
少年住京國，思親不暫停。豈伊居庸翠，不及楚山青。
傴栁礙行騎，山家少憩時。黒雲催上馬，不省主人誰。
秋桃實纍纍，久熟雙頰赤。風來墮苔徑，取食味如蜜。
誤聽野雞鳴，揚鞭趨驛程。平明見茅屋，方覺冒霜行。
群英日零謝，并蒂發奇芳。願以附驛使，爲兄壽且昌。
芳根出澗底，秀木依牆東。莫顧一時好，當觀三世空。
風竹撼秋聲，天寒夢不成。如何今夜月，偏照客窗明。
蔬畦繞茅屋，林下轆轤遲。霜蔓已除架，風飄空挂籬。
尚不求真語，何能計妄言。且饒只麽會，猶是弄精魂。
雄風摇碧綠，畫角吊黄昏。一带分江記，雙峰點海門。
聞道成都酒，無錢亦可求。不知將幾斗，銷得此來愁。
歲去紅顏盡，愁來白髮新。今朝開鏡匣，疑是別逢人。
普天皆滅焰，匝地盡藏煙。不知何處火來就客心然。
臘月忻三白，嘉平安四鄰。預知天下稔，先爲物華春。
矯龍疑蒼筠，踞虎肖白石。儻乘風雲會，變化那可測。
風味既淡泊，顏色不娬媚。孤生崖谷間，有此凌雲氣。
燕市人皆去，函關馬不歸。若逢山下鬼，環上繫羅衣。
浮生共顦顇，壯歲失嬋娟。汗手遺香漬，痕眉染黛煙。
侁自肩如削，難勝數縷絛。天香留鳳尾，餘煖在檀槽。
失却煙花主，東君自不知。清香更何用，猶發去年枝。
朝送山僧去，莫喚山僧歸。相喚復相送，山露溼人衣。
冬去更籌盡，春隨斗柄迴。寒暄一夜隔，客鬢兩年催。
孤燈照不寐，風雨滿西林。多少關心事，書灰到夜深。
春草細還生，春雛養漸成。茸茸毛色起，應解自呼名。
一合相思淚，臨江灑素秋。碧波如會意，却與向西流。
哭爾春日短，支頤長歎嗟。不如半死樹，猶吐一枝花。
風荷珠露傾，驚起睡鵁鶄。月落池塘靜，金刀剪一聲。
疏星凍霜空，流月溼林薄。虛館人不眠，時聞一葉落。
可惜出羣蹄，毛焦久臥泥。孫陽如不顧，騏驥向誰嘶。
早覓爲龍去，江湖莫漫遊。須知香餌下，觸口是銛鉤。
獨立蒹葭雨，低飛浦嶼風。須知毛色下，莫入鷺鷥叢。
晴氣熏櫻蘂，丰濛雪滿林。請君三斗酒，醉臥白羅岑。
深谷煖雲飛，重巖花發時。非因采樵者，那得外人知。
桂水依舊綠，佳人本不還。秖應隨暮雨，飛入九疑山。
益媿千金少，情將一飯殊。恨無泉客淚，盡泣感恩珠。
根是泥中玉，心承露下珠。在君塘下種，埋沒任春蒲。
卑濕長沙地，空拋出世才。已齊生死理，服鳥莫爲災。
寄語雙蓮子，須知用意深。莫嫌一點苦，便擬棄蓮心。
荆臺蘭渚客，寥落共含情。空館相思夜，孤燈照雨聲。
鸂鶒借毛衣，喧呼鷹隼稀。雲披菱藻地，任汝作羣飛。
山空天籟寂，水榭延輕涼。浪定一浦月，藕花閑自香。
斸盡春山土，辛勤賣藥翁。莫拋破笠子，留作敗天公。
一頃含秋綠，森風十萬竿。氣吹朱夏轉，聲掃碧霄寒。
古苔隱石色，寒花明藥叢。有時白澗雨，終日青松風。
涼風動千里，孤坐思滄洲。白露洗明月，青天此夜秋。
不見休上人，空傷碧雲思。何處開寶書，秋風海光寺。
青青水中蒲，根葉自勾带。今我不如彼，望君萬里外。
北山三千里，歸來已近邊。如何聞鼓角，晨坐更悽然。
聳節偶相並，雪霜終不迷。應将古人比，孤竹有夷齊。
流水應無極，東流向海城。殷勤囑雙鯉，爲寄别離情。
能懷望鄉思，慎勿上東樓。海氣常常霧，淮聲故故愁。
一第知何日，全家待此身。空將灞陵酒，酌送向東人。
丹成雞犬去，鼎在陵谷遷。惟有千年鶴，時來浴水邊。
高臺映水末，極望有層軒。覽物惟長嘯，逢人未始言。
悠悠轉小棹，漾漾逐浮萍。載酒和嘉月，投篇弔獨醒。
淺水通漁艇，低花損帽簷。東風日夜起，幽興此中添。
東池種蓮子，紅白間稀疏。夏木陰成後，君看錦不如。
陳漁何處好，層觀倚高城。快意屠門嚼，安知萬里鯨。
孤嶼曲池中，芳菲四面同。春愁隨雀舫，繚繞未曾窮。
絳節朝何所，白蜺空此堂。神仙詎學得，客到彊焚香。
清源秪數尺，知是鍊丹餘。安得棲真子，相邀肘後書。
帝里春無意，歸山對物華。即應來日去，九陌踏槐花。
嶺外音書絕，經冬復歷春。近鄉情更怯，不敢問來人。
別來十二月，去到漏天邊。不是因逢閏，還應是隔年。
一去龍門側，千年鳳影移。空餘剪圭處，無復在孫枝。
層岡南面起，仰見檀欒姿。詰曲成幽洞，因堪象武夷。
長楸蔭柏堂，小枝猶合抱。得地遂天年，斧斤安敢到。
紅玉誰家女，雙曈如水流。映花看漢使，不覺墜搔頭。
君家桂林住，日伐桂枝炊。何事東堂樹，年年待一枝。
仙人學丹井，丹去月華孤。無復秋風夜，雲邉響轆轤。
寒雲濕不飛，江路踏瓊琚。香影無蹤跡，羅浮月上初。
留滯江南久，今來萬里歸。春風稍和暖，作意入雲飛。
長松撑白雲，偃蹇幾千載。而我能幾何，松雪鎮長在。
好去北歸鴈，憑將千里書。潼關何日到，送目故愁予。
月色初元夜，花香翦綵春。而公高陽客，翻作獨醒人。
區脫逢歸驛，作書憑寄聲。那知夢識路，先入大梁城。
綠水池光冷，青苔砌色寒。竹幽啼鳥亂，庭暗落花殘。
圖書如蘧廬，吏事累志意。招邀即逍遙，醉寐自棄置。
荒徑惑東西，回環極翠微。空持征鳥意，長作準繩飛。
修竹仍封雪，交渠已泮冰。那知四時改，獨有醉騰騰。
去去百憂集，回頭歸路迷。紛然萬行淚，自逐水東西。
灑落烟紈薄，肖翹物象奇。坐愁冰鑑釋，深恐夏蟲疑。
沙漠惟逢雪，燕谿不見春。聊將曾折柳，留待未歸人。
冰澗縱横水，風松高下聲。遠遊應易老，跋馬更凝情。
寒事欲無幾，春歸方有期。嘉辰正須醉，愛日爲君遲。
香卷風飄幌，燈昏雨映簾。客愁渾不寐，更覺漏聲添。
今夜閨中月，應憐破鏡輝。南飛烏與鵲，爲我報將歸。
薄宦遭百舌，不如歸去來。提壺沽美酒，泥滑滑如苔。
聞道珠履客，今朝黄綬歸。定知高士貴，一府莫言非。
涼風千箇竹，疏雨萬枝蓮。自是清無寐，非關醉不眠。
紙帳夢初醒，山窓月上明。宿雲離石去，幽鳥話新晴。
閑雲埋甃冷，皓月照前空。仙與丹俱化，苔花弄曉風。
丹成仙去後，竈古白雲邉。灰冷空餘燐，林荒鎖斷烟。
二仙牧羣羝，食盡丹田草。化石幾何秋，牧羊人未老。
春渡遼東海，星回幕北天。悠悠鄉國别，明日便經年。
王粲登臨客，雲閑獨倚樓。西風千里興，落日半江秋。
莫愁江上艇，月夜扣舷歌。甚欲尋遺跡，江空烟浪多。
范蠡平吴後，秋風理釣船。情空青嶂下，夢落白鷗邉。
光武中興主，嚴光避世翁。雲邉一片石，江上幾秋風。
魏武吟詩夜，坡仙玩月秋。英聲流後世，清興動南州。
愛山如猿猱，清嘯卧雲石。山雲入夢来，相見如舊識。
薄俗易炎凉，浮雲屢更變。耐久屋外山，相看無厭倦。
流水閑雲外，青山落照中。詩翁扶瘦策，相與聽松風。
憔悴兩娥顰，春山鎻恨深。東鄰正嘗膽，西子謾捫心。
烏帽風前落，黄花雨後香。淵明三徑裡，明日共壺觴。
鶴髪兮倚閭，山空兮夕暉。白雲兮髣髴，游子兮其歸。
荷老難擎露，水清偏見魚。好磨青玉觜，一飽更何如。
修徑白雲幽，山空明月秋。長松髙百尺，明月襲衣裘。
林廬澹疏煙，歸帆泊沙渚。披圖得空闊，總是經行處。
苔徑傍巖斜，林間是道家。夜潭魚戲月，春地鹿眠花。
山占仇池地，江分白馬氐。潭深龍自蟄，亭迥鳳曾棲。
採得千年藥，臨流凈洗藏。至今源裏水，猶带舊時香。
日日湖頭望，望夫夫未回。無情春水恨，祇送別船來。
江南淥水多，顧影逗輕波。落日秦雲裏，山高奈若何。
自覺勞鄉夢，無人見客心。空餘庭草色，日日伴愁襟。
軒后不張樂，白月照野水。泠泠水影中，瑤瑟泣湘鬼。
江上竹枝歌，為君顰兩蛾。秋風團扇底，零落黛痕多。
九畹光風轉，重巖墜露香。紫宮祠太乙，瑤席薦瓊芳。
點點萬家燈，風清醉復醒。廣軒高絕處，俯瞰一天星。
獵獵水芭蕉，如將隠士招。清風來處遠，袢暑坐中消。
莫要作圓月，纔圓却又虧。不如作一半，猶有向圓時。
蒼茫六合外，渺莽三皇初。近既未必有，遠亦未必無。
菩薩號文殊，禪堂名曲講。語默本同源，名實不相愯。
羽觴泛中流，坐傍修竹里。右軍期不來，白鷗自飛起。
持衣寄所思，欲寄不得遠。水國風露涼，徘徊九秋晚。
良人久不至，惟恨錦屏孤。顦顇衣寬日，空房問女巫。
野釣披榛竹，無人知往來。高空飛不下，鷗鳥已相猜。
我與雷居士，平生事遠公。無人知是舊，共到影堂中。
鳴箏金粟柱，素手玉房前。欲得周郎顧，時時誤拂弦。
傳書報劉尹，何事憶陶家。若爲籬邊菊，山中有此花。
穜稑獻新種，禕褕澣舊衣。玉鈎隨步輦，行看采桑歸。
山舍千年樹，江亭萬里雲。回潮迎伍相，驟雨送湘君。
獻策不得意，馳車東出秦。暮年千里客，落日萬家春。
獨將支遁去，欲往戴顒家。晴野人臨水，春山樹發花。
晦日同攜手，臨流一望春。可憐楊柳陌，愁殺故鄉人。
日落衆山昏，蕭蕭暮雨繁。那堪兩處宿，共聽一聲猨。
文章似揚馬，風骨又清羸。江漢君猶在，英靈信未衰。
爲憶去年梅，凌寒特地來。閏前空臘盡，渾未有花開。
老龍起深夜，來聽洞簫聲。酒盡客亦醉，滿江空月明。
落日謝虛閣，橫琴相對閒。片雲將急雨，一笑失前山。
金山寺裹山，焦山山裹寺。風雨勸我歸，也省兩頭事。
主第辭高飲，石家赴宵會。金谷走車來，玉人騎馬待。
香爐最高頂，中有高人住。日暮下山來，月明上山去。
欲上祝融峰，先登古石橋。鑿開巇嶮處，取路到丹霄。
賦感鄰人篴，詩留夫子牆。延年如有作，應不用山王。
松倚蒼崖老，蘭臨碧洞衰。不勞鄰舍篴，吹起舊時悲。
昔日徵黃綺，余慚在鳳池。今來招隱士，恨不見瓊枝。
流水音長在，青霞意不傳。獨悲形解後，誰聽廣陵絃。
雪覆寒溪竹，風卷野田蓬。四望無竹跡，誰憐孤老翁。
蘊玉抱清輝，閑庭日瀟灑。塊然天地間，自是孤生者。
清景持芳菊，涼天倚茂松。名山何必去，此地有羣峰。
偶來冠蓋里，媿是舊三公。自喜無兵術，輕裘上閟宮。
四山斂暝色，百蟲沸哀聲。夜久月未出，川光虛自明。
振振風生柳，沾沾雪點磯。白攢秋水立，青映暮天飛。
玉雪竅玲瓏，紛披綠映紅。生生無限意，只在苦心中。
柳絮覺春歸，輕盈著處飛。東風好收拾，莫遣墜征衣。
瀟湘明月夜，眼底見蒼雲。衆木皆零落，空山秪此君。
流水雲中響，青山樹杪多。客行山水外，落日聽吳歌。
堤邊古木風，江上飛鴻影。秋江待渡人，立到前山暝。
黃塵飛白日，黑雨洗青山。水靜漁舟渡，林深倦鳥還。
鑿石通泉脈，鑄鼎鍊丹砂。丹成騎鶴去，滿地生雲霞。
洛浦風流雪，陽臺朝暮雲。聞琴不肯聽，似妒卓文君。
賸有臨池興，人稱協律郎。至今蝌蚪跡，猶帶墨痕香。
曬網夕陽斜，攜壺入荻花。平生誤識字，恨不作漁家。
美人不可見，煙雨一登樓。隔岸誰家竹，娟娟不解愁。
功蓋三分國，名成八陣圖。江流石不轉，遺恨失吞吳。
爲嗔王錄事，不寄草堂貲。昨屬愁春雨，能忘欲漏時。
東來萬里客，亂定幾年歸。腸斷江城鴈，高高正北飛。
百年已過半，秋至轉饑寒。爲問彭州牧，何時救急難
國色酣朝酒，天香散曉風。荒村蜂與蝶，老死菜花叢。
世上無名鳥，人間絕色花。始知天地闊，未盡入唐家。
燈晦客無寐，床空夜不眠。淒涼心下事，月到小窗前。
百寶裝腰帶，真珠絡臂韝。笑時花近眼，舞罷錦纏頭。
遺廟丹青落，空山草木長。猶聞辭後主，不復臥南陽。
江邊踏青罷，迴首見旌旗。風起春城暮，高樓鼓角悲。
雨後過畦潤，花殘步屐遲。把文驚小陸，好客見當時。
三月雪連夜，未應傷物華。只緣春欲盡，留著伴棃花。
欲去更還顧，依依戀所知。今朝去京日，似子渡江時。
溪水綠悠悠，高樓在溪上。日暮望江南，舟中采菱唱。
勁翮排霜戟，天寒氣轉驕。草間狐兔盡，側目望青霄。
淚滴東甌水，思親欲見難。水流終有盡，兒淚幾時乾。
日照離筵酒，風吹去客舟。不如東海水，相送到神州。
茅舍雪初消，幽窗夜方靜。美人期不來，月照梅花影。
帝子啼痕溼，湘江暮雨寒。絕憐樵采後，留得一枝看。
地溼泉流礎，庭虛石臥雲。井闌行小蟻，蛛網挂飛蚊。
片片染秋霜，枝枝映夕陽。縱饒紅勝錦，只是惱愁腸。
游子歸心切，提壺看落紅。告天天不語，愁殺白頭翁。
丈夫懷遠志，兒女苦參商。過海防風浪，何當歸故鄉。
相期林下宿，呼童掃蒼苔。蒼苔看又合，美人殊不來。
雲從溪北生，雨過溪南響。溪上蓑笠翁，倚闌看水長。
日午芳園歸，欣然問主婦。甕頭酒如何，杏花開滿樹。
茅屋南山下，細雨桃花謝。清晨起梳頭，鄰家作春社。
春寒閉春閤，酒醒春衫薄。春去積春愁，杏花雨中落。
鵲聲喧曉庭，掃門獨延佇。誤喜故人來，竹籬墮腐鼠。
簾外燕交飛，天涯人未歸。大兒新上學，白紵自裁衣。
紅雨長茶芽，東風吹柳花。行人今日到，先自補窗紗。
山翁勸我酒，共指池上栁。昨日東家春，今日西家有。
孤標開墨沼，勁氣入霜毫。謝庭春色好，玉樹兩相髙。
石闌瞰虛碧，滿院蘭花開。攬衣起結佩，匡坐待君來。
霜月五更殘，如何去又還。誤簪釵鳳小，落在枕屏間。
六國中深機，三山使未歸。輼輬車上夢，受用鮑魚肥。
投宿南山中，驚魂帶餘怖。忽聞鼙鼓聲，夜壑松風度。
日髙啼鳥散，江轉斷雲遮。向客說殘夢，昨宵曽到家。
渴龍飲清江，江水皆倒立。風雨滿山來，石楠半身溼。
天上清虛府，人間香影家。阿剛斫桂斧，只合種梅花。
倚石添新筍，爭妍箇箇添。佳人聽春雨，笑隔水晶簾。
船泊大江口，行人與馬爭。不如漁艇子，高臥待潮平。
密幄千重碧，疏巾一拶紅。花時隨早晚，不必嫁春風。
野水江湖遠，秋風蘆葉黃。南飛舊兄弟，一一自成行。
秋深未寄衣，絡緯上寒機。斷織曾相戒，夫君不用歸。
鳳鳥久不至，哲人歎已矣。空留千載名，寂寞殘陽裏。
風塵滿天下，此地獨清明。神州何處是，有淚落新亭。
湖水明于鏡，湖泥濁似涇。祗應萇血在，染得水華清。
積雨開新霽，汀洲生綠薲。臨流望遠岫，歸思忽如雲。
雨過黃陵廟，風生渭水波。當時卸帆處，苔石倚喬柯。
不嫌夫婿醜，亦勿厭深村。但得一回嫁，全勝不出門。
飛流三百丈，日射碧琉璃。一氣何終極，淋漓自不知。
蘿衣濕寒翠，苔錦上嶙峋。一榻千峯裡，因詩憶古人。
涓涓萬古意，湛湛一塵無。明月來窺鏡，宵寒露滴珠。
月照當襟雪，終剪施摩詰。我作白鬚行，而得養生術。
潮汐有贏縮，江横無古今。魚龍任掀舞，孤月在天心。
把作一片畫，晴陰渾不同。不知誰是畫，佇立意無窮。
荷笠小蒼頭，犢裩乘水牛。揚鞭自叱咤，度隴復憑溝。
長松被薜荔，怪石生煙霞。簷牙木杪見，上有山人家。
山椒一雨過，石罅百泉鳴。應接都不暇，更兼秋月明。
泉揮玉麈尾，岫擁翠雲裘。盡日看不足，倚闌生古愁。
閉門十日雨，破屋砌生苔。此意何人會，抱琴來不来。
杏粥因懷舊，榆羮豈爲春。憑將禁火事，說與乞墦人。
鼓枻歸去来，蓑風鳴策策。明月傾我壺，滄浪天一碧。
吟得秋風老，敲窗意轉深。憑將林下事，爲寄與知音。
明月二千里，清風一萬竿。相思寫不得，寫出夢来看。
和戎漢明妃，亡吴越西子。鬼妾賜元臣，孰受盧弓矢。
暄風宜男花，涼日忘憂草。一種兩含情，親容夢中老。
睡足白雲窩，行吟青草坡。夕輝流月屐，空翠溼煙蓑。
冷冷一澗泉，炯炯千樹雪。歲寒鐵石心，山中玩芳潔。
曉色桃蒸霞，春陰柳垂霧。爲問橋下船，沿流到何處。
清晨起搔頭，荷鋤出門去。露濕野草花，香來不知處。
廬阜千巖雪，鄱陽萬里風。驚看白頭浪，愁殺白頭翁。
玉立湘江闊，東風不自持。巫山何處是春雨掃蛾眉。
隔墻聽幽哢，入坐春融融。午夢恬不成，始知身在籠。
已剖巴陵橘，猶歌商嶺芝。避秦非避漢，一出繫安危。
苔花洗春雨，藉此聽潺湲。終日無客至，滿樓都是山。
海石涵秋水，風篁生晚涼。孤篷初歇雨，和月度瀟湘。
疏泉得古髓，種菊蒙秋潭。願與村中人，一瓢共清甘。
雨過蛟龍起，風生翡翠寒。但存清白在，日日是平安。
巖石多意氣，松樹留髙齡。倚仗眇雲濤，天風吹泠泠。
觸石起膚寸，悠然散千頃。我來坐東軒，妙趣心獨領。
閣道春風度，湘簾夜月初。多情雙蛺蝶，也解逐羊車。
落日下青嶂，歸雲猶未安。倚杖無言久，夕陰生翠寒。
世亂雲浮薄，年荒虎迹多。隣翁近相戒，日暮少經過。
我愛湖山好，茆齋遶澗泉。道人閑受用，不使半文錢。
生死與湼槃，都如昨夢耳。覺後笑呵呵，無彼亦無此。
細算人生事，彭殤共一籌。與愁爭底事，要爾作戈矛。
樓倚霜樹外，鏡天無一毫。南山與秋色，氣勢兩相高。
雲闊煙深樹，江澄水浴秋。美人何處在，明月萬山頭。
安邑南門外，誰家板築高。奉誠園裏地，牆缺見蓬蒿。
舊事參差夢，新程邐迤秋。故人如見憶，時到寺東樓。
籬東菊徑深，折得自孤吟。雨中衣半濕，擁鼻自知心。
陶菊手自種，楚蘭心有期。遙知渡江日，正是擷芳時。
窓外正風雪，擁爐開酒缸。何如釣船雨，蓬底睡秋江。
鑿破蒼苔地，偷他一片天。白雲生鏡裏，明月落堦前。
春瀨與烟遠，送君孤櫂開。潺湲如不改，愁更釣魚來。
平生不量力，妄意希前脩。懵懵雖無見，拳拳未敢休。
賈傅松醪酒，秋來美更香。憐君片雲思，一去遶瀟湘。
郵亭寄人世，人世寄郵亭。何如自籌度，鴻路有冥冥。
陽陵郭門外，陂陁丈五墳。九泉如結友，茲地好埋君。
隻影隨驚鴈，單棲鏁畫籠。向春羅袖薄，誰念舞臺風。
終日求人卜，迴迴道好音。那時離別後，入夢到如今。
荆州一萬里，不如蒯易度。仰首望飛鳴，伊人何異趣。
瑤池罷遊宴，良樂委塵沙。遭遇不遭遇，鹽車與鼓車。
竹濁蟠小徑，屈折鬬蛇來。三年得歸去，知遶幾千回。
道泰時還泰，時來命不來。何當離城市，高臥博山隈。
秋醪雨中熟，寒齋落葉中。幽人本多睡，更酌一樽空。
金鑷洗霜鬢，銀觥敵露桃。醉頭扶不起，三丈日還高。
聖主方思治，邊臣未奉行。憑君達此意，無得負蒼生。
三日去還住，一生焉再遊。含情碧溪水，重上粲公樓。
好鳥疑敲磬，風蟬認軋箏。修篁與嘉樹，偏倚半巖生。
暮景千山雪，春寒百尺樓。獨登還獨下，誰會我悠悠。
雨滴珠璣碎，苔生紫翠重。故關何日到，且看小三峰。
把酒莫辭頻，呼童更疾温。清明三月節，庭院又黄昏。
竹同君子操，花勝麗人糚。洞裏神仙客，誰教嫁阮郎。
明月招春魄，移痕上小牕。暗香浮枕簟，乘興滅銀釭。
已負中秋約，休愆九日期。東籬把菊坐，共賦南山詩。
太古一輪月，浮雲幾度漫。隂晴從萬態，桂影自髙寒。
俗塵易污人，胸次須自潔。君看四明老，冰壺浸秋月。
箜篌君鄉來，分明記江樹。想君詩成時，夢作白鷗去。
石梁渡山澗，上有秦人居。歲寒不種桃，汲泉灌佳蔬。
玉貌辭金闕，貂裘擁繡鞍。將軍休出戰，塞上雪偏寒。
盤盤十二曲，石嶺瘦崢嶸。腳底有平地，何人險處行。
萬事問不知，山中一樽酒。掃石坐松風，綠陰滿巾袖。
武夷溪九曲，曲曲可垂鈎。自得溪山樂，何須公與侯。
方趁夏日永，不知秋已清。秋清歲即晚，吾道終何成。
先天本無言，有言即後天。欲知先天易，須在無言前。
不聞爾言久，因覺我言非。欲得爾之善，真期爾指歸。
萬木枯歲晚，寒梅獨不移。幽香對白雪，清景月明時。
南浦隨花去，迴舟路已迷。暗香無處覓，日落板橋西。
含煙一株柳，拂地搖風久。佳人不忍折，悵望回纖手。
春來又春去，花落復花開。老少尋常事，何須廢酒杯。
槐栁拂雲長，清隂覆短墻。羣芳俱落盡，祗有菜花黄。
樓外青山好，樓前綠樹多。闌干知幾曲，曲曲費吟哦。
日落風欲静，鳥啼人自閒。白雲如解事，成雨便歸山。
簾捲薫風動，庭空白日長。可憐雙蛺蝶，猶戀菜花黄。
雨洗乾坤淨，恩沾品物新。俯觀寰海内，無復皺眉人。
歸鴉争遶樹，落日半銜山。微雨晚來歇，孤雲獨自還。
茅屋深灣裏，釣船橫竹門。經營衣食外，猶得弄兒孫。
天寒稻粱少，萬里孤難進。不惜充君庖，爲帶邊城信。
朝喜花豔春，暮悲花委塵。不悲花落早，悲妾似花身。
舟閑人已息，林際月微明。一片清江水，中涵萬古情。
湖水春來綠，山雲憂亦繁。如何隱君子，長嘯掩柴門。
池上秋風起，池中秋水凉。芙蓉好顔色，可惜不禁霜。
長風送華月，照我庭前樹。宿鳥忽驚飛，雙雙背人去。
纔看花滿枝，又見花零落。春光不自留，莫怪東風惡。
浮雲含雨意，斜日弄波光。暮景難留戀，誰言白晝長。
判袂不辭難，出門山更山。來年二三月，竚聴凱歌還。
雨過苔痕淨，庭空日影遲。好懐誰會得，啼鳥在花枝。
去時樹開花，來時花結子。如何馬上人，來徃只如此。
逺道疲鞍馬，舟行得暫閒。推篷看風景，祗見太行山。
選佛場開日，叢林氣象新。心空及第者，畢竟是何人。
溪山疎雨歇，水木散清隂。樵唱知何處，白雲深更深。
楓宸初拜命，江浙已馳名。到任君應喜，西湖徹底清。
塞北窮冬候，無風也自寒。樓髙窺朔漠，無事莫憑闌。
獨占髙枝立，天寒伴侶稀。明朝春意動，好向上林飛。
焚香坐一室，馳心向萬里。有官脩其軄，展轉安得已。
新月似銀鈎，彎彎掛客愁。相思萬里外，薄暮倚層樓。
手捫水中月，誤觸清虛殿。竊藥歸掌中，祗恐姮娥見。
怪底東風惡，寒威透客衣。捲簾雲接地，撩亂雪花飛。
逺山猶帶雪，淺水未生波。花栁無消息，春寒可奈何。
馬上春如夢，空嗟嵗月長。天涯無限路，芳草自斜陽。
春色二分過，花枝一半開。天涯芳草遍，遊子幾時回。
數點枝頭雪，分明露化工。恐敎塵土涴，移入玉壺中。
溽暑隨風散，微凉趂雨生。蕭蕭樹頭葉，已解作秋聲。
散歩瑶堦下，庭空不見人。回頭顧明月，惟有影隨身。
夜静銀河冷，天髙玉露清。雙星緣底亊，千古若為情。
三椽函宇宙，一卷肇乾坤。深味畫前意，寧於紙上論。
賤宜人弗齒，貧遣日勞心。不著新詩句，春愁那可禁。
斂轡遵龍漢，銜悽渡玉關。今日流沙外，垂涕念生還。
曾侍赤墀東，天池看浴龍。晚涼湖上夢，猶立栁陰中。
髯伶識樂句，我信曲有誤。月白商聲多，塵起漁陽戍。
吳綾光纚纚，織成鯨掉尾。美人不敢裁，恐觸波浪起。
空山嘈夜雨，幽人坐惆悵。今夕楚磵泉，明日秦淮浪。
靈邱狀三秀，紫雲覆其顛。易我朝生質，閱彼大椿年。
方尋蓮境去，又值竹房空。幾韻飄寒玉，餘清不在風。
世上無窮事，生涯莫廢詩。何曾好風月，不是憶君時。
六國唯求客，千金遂築臺。若令逢聖代，憔悴郭生回。
歌舞純周雅，風流見夏時。可能供痛飲，無畏誤雌霓。
有意蓮葉間，瞥然下高樹。擘破得全魚，一點翠光去。
真馭遺蹤古，寒泉瀉石清。養源人莫測，流潤濟蒼生。
圓池類璧水，輕翰染煙華。將軍欲定遠，見棄不應賒。
二八如回雪，三春類早花。分行向燭轉，一種逐風斜。
皇猷被寰宇，端扆屬元辰。九重麗天邑，千門臨上春。
霜重麟膠勁，風高月影圓。烏飛隨帝輦，雁落逐鳴弦。
兔邊分玉樹，龍底耀銅儀。會當同鼓吹，不復問官私。
雖匪囊中物，何堅不可鑽。一朝操政柄，定使冠三端。
爾幸無羸角，何用觸吾藩。若是升堂者，還應自得門。
一去一萬里，千知千不還。崖州何處在生度鬼門關。
刺舉官猶屈，風謠政已成。行看換龜組，奏最謁承明。
趙氏連城璧，由來天下傳。送君還舊府，明月滿前川。
儒道未易行，俛首爲祿仕。仕而不得祿，卓哉見廉吏。
歲去愁終在，春還命不來。長吁問丞相，東閣幾時開。
白浪暗江中，南泠路不通。高檣帆自滿，出浦莫呼風。
粉落空牀棄，塵生故篋留。先來無一半，情斷不勝愁。
西蜀三千里，巴南水一方。曉雲天際斷，夜月峽中長。
水闊盡南天，孤舟去渺然。驚秋路傍客，日暮數聲蟬。
花落千廻舞，鶯聲百囀歌。還同異方樂，不奈客愁多。
山水路悠悠，逢灘即殢留。西江風未便，何日到荆州。
夜深寒妥帖，前村人斷絕。何許小茅茨，開門滿山雪。
日月金輪動，旃檀碧樹秋。塔分鴻鴈翅，鐘挂鳳凰樓。
別夢雖難覺，悲魂最易銷。慇勤淮北岸，鄉近去家遙。
倦客驚危路，傷禽遶樹枝。非逢暴公子，不敢涕流離。
席上沈香枕，樓中蕩子妻。那堪一夜裏，長濕兩行啼。
蒼梧眇天末，聞有綠毛仙。却過華陽路，人間九百年。
塵浥多人路，泥歸足燕家。可憐繚亂點，濕盡滿宮花。
衆水會一壑，天近發霞光。晨興新沐竟，晞髪向朝陽。
河畔多楊柳，追遊盡狹斜。春風一回送，亂入莫愁家。
伊誰植斯桐，萋萋滿幽谷。鳴鳯久不聞，何當一來宿。
九江歸路遠，萬里客舟還。若過巴江水，湘東滿碧煙。
玉節隨東閣，金閨別舊僚。若爲花滿寺，躍馬上河橋。
春來冰未泮，冬至雪初晴。爲報方袍客，豐年瑞已成。
院似禪心靜，花如覺性圓。自然知了義，爭肯學神仙。
蘇武節旄盡，李陵音信稀。梅當隴上發，人向隴頭歸。
茫茫死復生，惟有古時城。夜半無鳥雀，花枝當月明。
風鳴雲外鐘，鶴宿千年松。相思杳不見，月出山重重。
都無看花意，偶到樹邊來。可憐枝上色，一一爲愁開。
癸水繞東城，刀兵不用憂。須勤疏道力，常使達潮頭。
善畫無根樹，能描朦山。如今身貴也，不肯與人間。
翠带懸璫重，凌波步步輕。春深不成怨，錦瑟夜無聲。
師到華陽洞，山華幾度開。祇應常救物，却遣世人來。
江南仲秋天，鱏鼻大如船。雷是樟亭浪，苔爲界石錢。
京路馬駸駸，塵勞日向深。蒙泉聊息駕，可以洗君心。
日暮遠天青，霜風入後庭。洞房寒未掩，砧杵夜泠泠。
萬里赴戎機，關山度若飛。朔氣傳金柝，寒光照鐵衣。
寺古蒼松老，僧高俗客希。我來遊竟日，不用筍輿歸。
積雨添泉脈，寒來送兩山。南風北窗下，午夢聽潺湲。
勿謂參也魯，孔門最少年。能於一唯間，頓悟冠三千。
白道穿雲去，青郊占地耕。塹深屯棘刺，得得斷人行。
鬱鬱薶高樹，茫茫見碧岑。風聲成萬籟，雲影落輕隂。
迎水地卑濕，仲冬連夜風。茅堂何以處，春在小爐紅。
疊嶂寒林杪，招提滿暮烟。漁歸猶反顧，飛鴈背江船。
步入西園裏，秋風草木長。牛羊識牢檻，廢殿榜凝香。
遂性方為樂，逢烖未必愚。人生何異此，一幅草蟲圖。
暮齒無筋力，嗷嗷哺衆雛。緬懐皇甫冉，嘗勸陸潜夫。
高人不惜地，自種無邊春。莫隨流水去，恐污世間塵。
結廬傍林泉，偶與初心期。佳處時自領，未應魚鳥知。
水行天地間，萬派同一指。胡爲穿石來，要洗巢由耳。
白雲來何時，英英冠山椒。西風莫吹去，使我心搖搖。
妙相奪天真，針針巧入神。幾多瞻佛者，還想用心人。
梅石森平野，叢篁隠石根。絶憐頑鈍質，無語對龍孫。
辟彊東晉日，竹樹有名園。年代更多主，池塘復裔孫。
罷讀出江岸，江波滾滾來。呼舟閒打槳，載月二更回。
冉冉浮素空，悠悠隔秋樹。幽禽何處來，冲破怱飛去。
雨過西風晩，陰晴向此分。溪山浄如染，猶有未歸雲。
旳旳黃金色，白玉輝。既能明自照，何用暗中飛。
楚水平如鏡，周迴白鳥飛。金陵幾多地，一去不知歸。
息燕歸檐靜，飛花落院閑。不愁愁自著，誰道憶鄉關。
北風吹白雲，萬里渡河汾。心緒逢搖落，秋聲不可聞。
懷印喜將歸，窺巢戀且依。自知棲不定，還欲向南飛。
兔子死蘭彈，持來挂竹竿。試將明鏡照，何異月中看。
在德何夷險，觀風復往還。自能同善閉，中路可無關。
歲窮惟益老，春至却辭家。可惜東園樹，無人也作花。
德星行斗牛，人物東西夥。太史告占書，發春朝玉座。
君爲河邊草，逢春心剩生。妾如臺上鏡，得照始分明。
托根雖異所，飄葉早相依。因風若有便，更共入雲飛。
日昃不復午，落花難歸樹。人生能幾何，莫厭相逢遇。
生持節操心，死作堅貞鬼。至今墳上春，草木無花卉。
送君若浪水，疊疊愁思起。夢魂如月明，相送秋江裏。
入官無所解，因笑得君憐。豈知孫武子，自欲逞威權。
越國無雙艷，吳宮未始知。誰言勾踐黠，不自愛西施。
四上不登第，漂流二十年。依依去國恨，杯酒春風前。
秋水已復漕，秋風初怒號。天容霜後凈，山勢北來高。
晚色在何處，樓高天宇低。閒雲無去住，歸燕自東西。
人日兼春日，長懷復短懷。遙知雙綵勝，併在一金釵。
渡口和帆落，城邊帶角收。如何茂陵客，江上倚危樓。
大堤春日暮，驄馬解鏤衢。請君留上客，容妾薦彫胡。
寧越門前路，歸鞍駐石梁。西山氣色好，晚日正相當。
淮上能無雨，回頭總是情。蒲帆渾未織，爭得一歡成。
古態日漸薄，新妝心更勞。城中皆一尺，非妾髻鬟高。
後代稱歡伯，前賢號聖人。且須謀日富，不要道家貧。
漸入新豐路，衰紅映小橋。渾如七年病，初得一丸銷。
靜煙臨碧樹，殘雪背晴樓。冷天侵極戍，寒月對行舟。
雨冷唯添暑，煙初不著春。數枝花纇小，愁殺扈芳人。
相對莫辭貧，蓬蒿任塞門。無情是金玉，不報主人恩。
靈氣獨不死，尚能成綺文。如何孤窆裏，猶自讀三墳。
酒旗菰葉外，樓影浪花中。醉帆張數幅，唯待鯉魚風。
巫峽七百里，巫山十二重。年年自雲雨，環佩竟誰逢。
閑吟鮑照賦，更起屈平愁。莫引西風動，紅衣不耐秋。
北鴈行行直，東流澹澹春。當時六朝客，還道帝鄉人。
妾住東湖下，郎居南浦邊。閑臨煙水望，認得采菱船。
合歡能解恚，萱草信忘憂。盡向庭前種，萋萋特地愁。
怨鶯新語澀，雙蝶鬬飛高。作箇名春恨，浮生百倍勞。
桂冷微停素，峰乾不徧嵐。何谿背林處，猶覆定僧庵。
玉鍤朝扶鬢，金梯晚下臺。春衫將別淚，一夜兩難裁。
天問復招魂，無因徹帝閽。豈知千麗句，不敵一讒言。
雙眉初出繭，兩鬢正藏鴉。自有王昌在，何勞近宋家。
鬢亂羞雲卷，眉空羨月生。中原猶將將，何日重卿卿。
聞說融峰下，靈香似反魂。春來正堪采，試爲斸雲根。
南北路何長，中間萬弋張。不知煙霧裏，幾隻到衡陽。
好酒吃三盞，好花插一枝。思量今古事，安樂是便宜。
金山一拳石，出髻如溟漲。天外辨兩潮，江南分列嶂。
舟航日上下，車馬不少閑。近邑湊商賈，遠峰自雲煙。
東西橫塘裏，積疊崑嶺玉。潛鱗知幾何，還待春風觸。
雲液落山腹，脈與崑崙通。云何山中叟，八十顔桃紅。
道士愛幽居，年來一事無。盆池新過雨，石上種菖蒲。
孤舟横野水，門外雪晴初。白日莫放鶴，青溪閒釣魚。
野鶴如人長，迎風理毛羽。獨立秋雨涼，人來忽飛去。
十日九風雨，深秋獨閉門。積隂須自散，倚杖望朝暾。
隨縁駐瓶錫，頂雪已差差。莫道禪非學，心空不廢詩。
樹色濃堪掬，癡嵐撲雨秋。道人巖下住，屋角挂奔流。
封胡羯末謝，龜駒玉鴻洪。千載望四謝，四洪天壤同。
人爭漢口渡，日落陽臺坂。鼓吹隔岸聞，樓觀排雲見。
積靄收殘雨，千峯在小樓。忽然空遠思，野服上漁舟。
落日早蟬急，客心聞更愁。一聲來枕上，夢裏故園秋。
怪得北風急，前庭如月輝。天人寧許巧，翦水作花飛。
連騎出都門，秋蟬噪高柳。落日辭故人，自醉不關酒。
露下瑤簪濕，雲生石室寒。星壇鸞鶴舞，丹竈虎龍蟠。
窗燈林靄裏，聞磬水聲中。更與龍華會，爐煙滿夕風。
隔巷遙停幰，非復爲來遲。只言更尚淺，未是渡河時。
光映妝樓月，花承歌扇風。欲妬梅將柳，故落早春中。
落葉聚還散，征禽去不歸。以我窮途泣，沾君出塞衣。
故鄉今日友，歡會坐應同。寧知巴峽路，辛苦石尤風。
逢時獨爲貴，歷代非無才。隗君亦何幸，遂起黃金臺。
望苑長爲客，商山遂不歸。誰憐北陵井，未息漢陰機。
漢庭榮巧宦，雲閣薄邊功。可憐驄馬使，白首爲誰雄。
閒與碧雲暮，恍然金粟堆。風香不自食，月影為誰來。
晼晚幽人佩，江南水石間。紅塵没馬耳，此意政相關。
平生王馬曺，爽氣在今朝。未了山林事，人之意也消。
暫入新豐市，猶聞舊酒香。抱琴沽一醉，盡日臥垂楊。
十年勞遠別，一笑喜相逢。又上青山去，青山千萬重。
誰念相如渴，仙盤露正寒。秋風茂陵客，不見紫金丹。
放舟山水間，舟上載青山。薄暮臨溪坐，青山相對閒。
和風起天路，嚴氣消冰井。索索枝未柔，厭厭漏猶永。
霜間開紫蔕，露下發金英。但令逢採摘，寧辭獨晚榮。
雪花聯玉樹，冰彩散瑤池。翔禽遙出沒，積翠遠參差。
把書敧枕看，書倦睡相干。睡好書墮地，覺來風雨寒。
西風山欲瘦，敗葉不辭柯。幽草無人識，其如嵗晚何。
芳草溫陽客，歸心浙水西。臨風青桂檝，幾日白蘋溪。
神仙何渺茫，子固類元章。奕奕湖海氣，明明金玉相。
挂冠供白蜜，無藥得黄金。至竟山中相，松風庭院深。
節物臨寒食，莆丘冷淡新。院落尋香雪，京華生軟塵。
看山頭拄背，結屋樹隨緣。一水盈盈隔，閒雲在在眠。
吾友石民瞻，平生書畫忺。曾為彭澤令，栁下識陶潛。
綠葉兮紫莖，數花香正足。為我語涪翁，山礬水仙俗。
玳瑁應難比，斑犀定不加。天嫌未端正，滿面與妝花。
受降城必破，回落隴頭移。蕃道北海北，謀生今始知。
城高一百尺，枉教人費力。賊不從外來，當察城中賊。
茫茫苜蓿花，落滿金微道。一千里驥足，十二閒中老。
虎落入長圍，期門突似飛。烏號驚霹靂，白額藉忘歸。
燕南春色老，燕北草初肥。露冷野花瘦，月明江樹稀。
六年風雨夜，一寸別離心。日莫步芳草，相思塵滿琴。
過雁三四聲，相思千萬里。策杖倚西風，行雲渡秋水。
相去一萬里，相思堪倚樓。漢宮臨薄莫，羌笛怨高秋。
一紀不出門，三年不窺園。有誰曾得似，高士李東軒。
去雁失歸羣，孤聲不可聞。一樓花外月，千里隴頭雲。
春滿鳳城陌，惜春人未來。相思不可寄，何處有高臺。
露委花團雪，夜寒香著枝。春風殢楊柳，祇是漫搖枝。
怨蝶休春夢，驚烏遶夜嗁。唯應故山月，相與過遼西。
意妾似花枝，願與春長在。郎意似花陰，逐日陰移改。
惜春驚白日，不到回心院。合照妾情人，也逐花陰轉。
絲雨籠深院，團花皺碧羅。不憐孤枕夢，終日戀池荷。
院僻人行少，垂楊覆地絲。閣高秋色早，山遠夕陽遲。
萬古消沈盡，浮雲事幾場。酣謌穨醉玉，休得問興亡。
雨餘芳草綠，石盡野塘渾。落日一聲笛，斷腸人倚門。
不堪三月尾，風雨又相和。片片樹頭少，紛紛地上多。
百品消愁藥，三生解語花。一時都聚在，方外酒仙家。
無何有醉隱，稱是飲中仙。玉瀣涵金液，金波養玉泉。
攲紅醉濃露，凝碧壓芳煙。我有一壺酒，置君花樹間。
玉鉤垂翠箔，珠幌背蘭膏。花瘦露如洗，月明秋更高。
香起深齋靜，橫琴夜更幽。千喦風雨冷，一夜鬼神愁。
若為逃世網，卻訂釣名鉤。自是驚飛盡，羣羣海上鷗。
世路披天險，名聲足是非。月明風下露，吹笛放船歸。
我雖不解事，知時莫如我。須為扇仁風，吹滅權門火。
人皆緣祿福，我獨以官貧。富貴莫圖著，恐他來逼人。
行雲思故山，遊子何時還。天地如逆旅，光陰不可攀。
西山先得日，南枝先得春。朱曦與青帝，豈屬種花人。
月姊應吞怨，無人寫所思。柔情將綽態，須是破瓜時。
錦幃五十里，胡椒八百斛。那能知如許，且盡杯中物。
素匣開寒玉，烏龍出秋水。長到夜深時，恐乘雷霧起。
白日不飛出，夜燈安可親。比朋不可投，何似暗藏身。
青州少從事，平田少督郵。洞庭春色裏，誰是醉鄉侯。
白鹿殊持重，青蚨豈致貧。不唯堪使鬼，且是更通神。
適足堪申意，浮游亦識機。未應為信往，著處即忘歸。
水擊三千里，鵬摶九萬程。不應棲隱地，猶待臥龍耕。
怒浪淘晴雪，驚雷日夜奔。洪流將碧落，空自勢相吞。
首肯唐庚賦，心推郭逸詩。為誰攜斗酒，還酹魯公祠。
雁陣驚秋信，蛩吟襲夜幃。河源應凍徹，方憶搗征衣。
朝見青山雪，暮見青山雲。雲山無斷絕，秋思日紛紛。
水浸石根冷，風吹藤葉飛。菰蒲秋影裏，長趁釣船歸。
莫以真留妾，從他理管弦。容華難久駐，知得幾多年。
可惜春時節，依前獨自遊。無端兩行淚，長只對花流。
誰家少年兒，心中暗自欺。不道終不可，可即恐郎知。
曉月千重樹，春煙十里溪。過來還過去，此路不知迷。
樹頂煙微綠，山根菊暗香。何人獨鞭馬，落日上嘉祥。
風蘭舞幽香，雨葉墮寒滴。美人來不來，前山看向夕。
河邊織女星，河畔牽牛郎。未得渡清淺，相對遙相望。
三年此村落，春色入心悲。料得一孀婦，經時獨淚垂。
朝見一片雲，暮成千里雨。淒清濕高枝，散漫沾荒土。
有鳥東西來，哀鳴過我前。願飛浮雲外，飲啄見青天。
師住青山寺，清華常繞身。雖然到城郭，衣上不棲塵。
揚帆過彭澤，舟人訝歎息。不見種柳人，霜風空寂歷。
青山臨黃河，下有長安道。世上名利人，相逢不知老。
北澗流恆滿，浮舟觸處通。沿洄自有趣，何必五湖中。
異俗非鄉俗，新年改故年。薊門看火樹，疑是燭龍然。
珠彈繁華子，金羈遊俠人。酒酣白日暮，走馬入紅塵。
客醉眠未起，主人呼解酲。已言雞黍熟，復道甕頭清。
北固臨京口，夷山近海濱。江風白浪起，愁殺渡頭人。
向夕問舟子，前程復幾多。灣頭正堪泊，淮裏足風波。
八月觀潮罷，三江越海潯。回瞻魏闕路，空復子牟心。
綺席鋪蘭杜，珠盤折芰荷。故園留不住，應是戀絃歌。
春眠不覺曉，處處聞啼鳥。夜來風雨聲，花落知多少。
洛陽訪才子，江嶺作流人。聞說梅花早，何如北地春。
君登青雲去，予望青山歸。雲山從此別，淚濕薜蘿衣。
遊人武陵去，寶劒直千金。分手脫相贈，平生一片心。
碧溪常共賞，朱邸忽遷榮。豫有相思意，聞君琴上聲。
移舟泊煙渚，日暮客愁新。野曠天低樹，江清月近人。
峴首風湍急，雲帆若鳥飛。憑軒試一問，張翰欲來歸。
四海重然諾，吾嘗聞白眉。秦城遊俠客，相得半酣時。
日暮田家遠，山中勿久淹。歸人須早去，稚子望陶潛。
花伴成龍竹，池分躍馬溪。田園人不見，疑向洞中棲。
暮宿見山亭，翛然心境清。飢民不忍聽，那更候蟲聲。
鑿壁方將，投珠忽見疑。始言纓可絕，誰謂室無欺。
度闗人己逺，倚劒夜初分。我亦待清曙，前村多白雲。
飛雲憇松梢，倚松覔詩句。沉吟不成章，白雲亦飛去。
身在山水間，心在山水外。世無鍾子期，白雲兀相對。
寳所已在近，游子倦躋攀。努力上復上，安樂刹那間。
夜靜琴還靜，年春酒復春。何曾山水地，風月不。
仙客厭人間，孤雲比性閒。話離情未已，煙水萬重山。
河曲回千里，關門限二京。所嗟非恃德，設險到天平。
啄木觜距長，鳳皇羽毛短。苦嫌松桂寒，任逐桑榆煖。
論兵去商虐，講德興周道。屠沽未遇時，豈異茲川老。
村步如延壽，川原似福平。無人相共識，獨自故鄉情。
巧笑解迎人，晴雪香堪惜。隨風蝶影翻，誤點朝衣赤。
年少輕行樂，東城南陌頭。與君寂寞意，共作草堂遊。
縱橫桃李枝，淡蕩春風吹。美人歌白苧，萬恨在蛾眉。
夜久喧暫息，池臺惟月明。無因駐清景，日出事還生。
南征復北還，擾擾百年間。自笑紅塵裏，生涯不暫閑。
開樽酌溪渌，秋興何蕭騷。重哦惠休句，目送吳鴻高。
白石長碧苔，閒庭落珠蕋。老鶴去不還，空山自流水。
泉花濕堦雲，篆烟寒瓦鼎。柴門閒樹隂，坐玩清晝永。
柳挂九衢絲，花飄萬家雪。如何憔悴人，對此芳菲節。
綠葉迎春綠，寒枝歷歲寒。願持柏葉壽，長奉萬年歡。
環潭澄曉色，疊嶂照秋影。幽致欣所逢，紛慮自茲屏。
依依柳色變，處處春風起。借問向鹽池，何如遊滻水
勸君金屈巵，滿酌不須辭。花發多風雨，人生足別離。
花開蝶滿枝，花謝蝶還稀。惟有舊巢燕，主人貧亦歸。
西塞長雲盡，南湖片月斜。漾舟人不見，臥入武陵花。
故交君獨在，又欲與君離。我有新秋淚，非關宋玉悲。
磴危人難行，石嶮獸無登。燭暗迷前後，蜀人不得登。
愁將萬里身，來伴看花人。何事獨惆悵，故園還又春。
別路垂楊柳，秋風淒管弦。青樓君去後，明月爲誰圓。
艱難別離久，中外往還深。已改當時髪，空餘舊日心。
自到西川住，惟君別有情。常逢對門遠，又隔一重城。
盡道豐年瑞，豐年事若何。長安有貧者，爲瑞不宜多。
風吹樹枝雪，片片點人衣。塵濁有清意，半因忙失之。
邈爾三尺童，御此兩觳觫。春風笠底回，前村燒痕綠。
壯髪颯衰素，故山鬱嵯峨。鄉書千里發，客淚一時多。
單郎晉陵去，絶似向秦臺。後夜簫聲發，雙騎彩鳯來。
澹意芙蓉外，閒情翡翠邊。波翻太液水，分送向南船。
帆開建業水，人上豫章臺。許令蛟腥起，滕王雨色來。
北闕諸公貴，東門幾客還。撇來缸面酒，攜坐屋頭山。
孟通朔方彥，領薦過昇州。花發瓊林苑，題詩向上頭。
青山多白雲，佳樹雜芳植。伊人不可招，闗路日已夕。
秋浦同為客，金陵祇得君。天風復戲我，吹作嶺南雲。
作白歲已晚，能紅春未深。天地固，。
憔悴宫人額，離披道士身。舉頭長見日，草莽老為臣。
春色總可惜，最憐紅未開。留花能解事，郎去待歸來。
修程倦霄漢，清夢熟江湖。夜乆水烟寂，月明闗塞孤。
松生在山上，垂柯蔭其下。人生苦别離，念此歲寒者。
東窻亦既白，疎竹淡摇影。新梢未成實，夜高飢鳯醒。
太史悲蘐樹，幽人贈佩蘭。故揮風木淚，持答翠琅玕。
江南季夏天，身熱汗如泉。蚊蚋成雷澤，袈裟作水田。
舉意三江竭，興心四海枯。南游李邕死，北望宋珪殂。
幽明雖異路，平昔忝攻文。欲知潛昧處，山北兩孤墳。
霜月夜裴回，樓中羌笛催。曉風吹不盡，江上落殘梅。
昨夜楚鐘鳴，飛霜下楚城。定知遷客鬢，先向鑑中生。
荒岸燒未死，白雲癡不動。極目無人行，浪打取魚籠。
亭院荒丘古，蕭蕭草木秋。遺來輦路跡，傳屬越王遊。
堂搆新池上，閒來放浩歌。陽春元寡和，夜月許誰過。
三春驚過半，霪雨灑窻西。鵲腦添爐炷，春鳩隔樹啼。
花落東皇暮，春江深復深。雙柑擕向客，斗酒聽鳴禽。
竹樹柴門古，重隂胷女蘿。徘徊谿逕曲，瀑布下巖阿。
玉樹聳長空，瓊瑶萬壑封。夷猶氷鏡裏，詩思灞橋東。
避暑到重隂，奚奴挾素琴。南薰時自至，灌木響鳴禽。
巖曲瀉鳴泉，風花萬樹妍。支笻連袂去，踏草興悠然。
趺坐傍雲根，圓空慧性存。法華堆自展，難與世人論。
選勝野橋邊，疎松似鼓絃。亭幽當水曲，林際起秋烟。
天清一棹遠，楓老葉如花。溯到芙蓉渚，遥空見鴈斜。
瓊瑶天半聳，風急六花飛。寂寞無人境，孤舟傍釣磯。
秋浄山如拭，江清一棹横。掛帆延暮眺，趺坐待潮生。
寒江一棹遠，接岸板橋斜。獨徃乗幽興，何妨去路賖。
飄蕭樹梢風，淅瀝湖上雨。不見打魚人，菰蒲雁相語。
入谷多春興，乘舟棹碧潯。山雲昨夜雨，溪水曉來深。
知有前期在，歡如此夜中。無將故人酒，不及古淳風。
假守昭平郡，當門桂水清。海遙稀蚌跡，峽近足灘聲。
青鷁苦幽獨，隔江相對稀。夜寒蘆葉雨，空作一聲歸。
獨負千金價，應從買笑來。秖持難發口，經爲幾人開。
唐昌樹已荒，天意眷文昌。曉入微風起，春時雪滿牆。
暴亂免遺折，森羅賢達名。末郎何所取，叨繼外門榮。
亂前看不足，亂後眼偏明。却得蓬蒿力，遮藏見太平。
松格一何高，何人號乳毛。霜天寓直夜，媿爾伴閑曹。
賢人骨已銷，墓樹幾榮凋。正直魂如在，齋心願一招。
八韻與五字，俱爲時所先。幽魂應自慰，李白墓相連。
落第春相困，無心惜落花。荆山歸不得，歸得亦無家。
曉陌攜籠去，桑林路隔淮。何如鬬百草，賭取鳳皇釵。
湘水似伊水，湘人非故人。登臨獨無語，風柳自搖春。
禾黍不陽豔，競栽桃李春。翻令力耕者，半作賣花人。
細雨溼萋萋，人稀江日西。春愁腸已斷，不在子規啼。
石室寒飆驚，孫枝雅器裁。坐來山水操，玄斷吊遺埃。
銀鑰開香閣，金臺照夜燈。長征君自慣，獨臥妾何曾。
離憂將歲盡，歸望逐春來。庭花如有意，留豔待人開。
欲轉聲猶澀，將飛羽未調。高風不藉便，何處得遷喬。
幻生還幻滅，大幻莫過身。安心自有處，求人無有人。
臺山初罷霧，岐海正分流。漁浦颺來笛，鴻逵翼去舟。
江南孟秋天，稻花白如氈。素腕慙新藕，殘妝妒晚蓮。
欲囀聲猶澀，將飛羽未調。高風不借便，何處得遷喬。
畏途方萬里，生涯近百年。不知將白首，何處入黃泉。
素面已云妖，更著花鈿餙。臉橫一寸波，浸破吳王國。
一粒紅稻飯，幾滴牛頷血。珊瑚枝下人，銜杯吐不歇。
美人梳洗時，滿頭間珠翠。豈知兩片雲，戴却數鄉稅。
玉露三秋早，反河七夕初。不應須臥疾，爲曝腹中書。
汾樓秋水濶，宛似到閶門。惆悵江湖思，惟將南客論。
岸與恩同廣，波將慈共深。涓涓勞日夜，長似下流心。
延綿不可窮，寒光徹雲際。落石早雷鳴，濺空春雨細。
打起黃鶯兒，莫教枝上啼。啼時驚妾夢，不得到遼西。
忽覽今朝鏡，殊非昔是容。自看猶識，何況故人逢
故園歸未得，此日意何傷。獨坐水邊草，水流春日長。
徐徐東海出，漸漸上天衢。此夜一輪滿，淸光何處無。
金刀翦紫羢，與郎作輕履。願化雙仙鳧，飛來入閨裏。
荒田一片石，文字滿青苔。不是逢閑客，何人肯讀來。
臥來扶不起，唯向主人嘶。惆悵東郊道，秋來雨作泥。
訪師師不遇，禮佛佛無言。依舊將煩惱，黃昏入宅門。
明明復夜夜，胡子即成翁。唯是真知性，不來生滅中。
醉與江濤別，江濤惜我遊。他年婚嫁了，終老此江頭。
獻壽人皆慶，南山復北堂。從今千萬日，此日又初長。
黃金色未足，摘取且嘗新一作新嘗。若待重陽日，何曾異衆人一作香。
年長歸何處，青山未有家。賞春無酒飲，多看寺中花。
疎散永無事，不眠常夜分。月中松露滴，風引鶴同聞。
我住浙江西，君去浙江東。日日心來往，不畏浙江風。
羽毛生未齊，嶛峭醜於雞。夜夜穿籠出，擣衣碪上棲。
官屈須推命，時危莫厭貧。城樓近江水，潮退看垂輪。
流水何太急，深宮盡日閑。殷勤謝紅葉，好去到人間。
款塞旋征騎，和戎委廟賢。傾心方倚注，叶力共安邊。
面作天地玄，鼻有雁門紫。既無左達承，何勞罔談彼。
乞巧望星河，雙雙並綺羅。不嫌針眼小，只道月明多。
自喜尋幽夜，新當及第年。還將天上桂，來訪月中仙。
行逢葛溪水，不見葛仙人。空拋青竹杖，呪作葛陂神。
烏鵲語千回，黃昏不見來。漫教脂粉匣，閉了又重開。
世事知難了，應須問苦空。羞將看花眼，來入梵王宮。
萬籟不在耳，寂寥心境清。無妨數莖竹，時有蕭蕭聲。
夜深秋洞裏，風雨報龍歸。何事觸人睡，不教胡蝶飛。
笑向卿卿道，躭書夜夜多。出來看玉兔，又欲過銀河。
窗牖月色多，坐臥禪心靜。青鬼來試人，夜深弄燈影。
落盡萬株紅，無人解繫風。今朝芳徑裏，惆悵錦機空。
三復招隱吟，不知寒夜深。看看西來月，移到青天心。
萬古湘江竹，無窮奈怨何。年年長春筍，只是淚痕多。
一種貌如仙，人情要自偏。羅敷有底好，最得使君憐。
幼女纔六歲，未知巧與拙。向夜在堂前，學人拜新月。
丹砂畫頑石，黃金橫一尺。人世較短長，仙家愛平直。
湘水終日流，湘妃昔時哭。美色已成塵，淚痕猶在竹。
楚塞望蒼然，寒林古戍邊。秋風人渡水，落日雁飛天。
繁陰乍隱洲，落葉初飛浦。蕭蕭楚客帆，暮入寒江雨。
溪路千里曲，哀猿何處鳴。孤臣淚已盡，虛作斷腸聲。
信書成自誤，經事漸知非。今日臨岐別，何年待汝歸。
海鶴一爲別，存亡三十秋。今來數行淚，獨上驛南樓。
好在湘江水，今朝又上來。不知從此去，更遣幾年迴。
千山鳥飛絕，萬逕人蹤滅。孤舟蓑笠翁，獨釣寒江雪。
九扈鳴已晚，楚鄉農事春。悠悠故池水，空待灌園人。
幽徑爲誰開，美人城北來。王程倘餘暇，一上子陵臺。
荒山秋日午，獨上意悠悠。如何望鄉處，西北是融州。
問春從此去，幾日到秦原。憑寄還鄉夢，殷勤入故園。
寶臺侵漢遠，金地接霞高。何必遊天外，忻此契盧敖。
紫綠終朝染，因何不識非。莆田竹木貴，背負十柴歸。
曾話黃陵事，今爲白日摧。老無兒女累，誰哭到泉臺。
杉松何相疎，榆柳方迥屑。無人擅談柄，一枝不敢折成式。中庭苔蘚深，吹餘鳴佛禽。至於摧折枝，凡草猶避陰希復。僻徑根從露，閑房枝任侵。一株風正好，來助碧雲吟符。時時埽窗聲，重露滴寒砌。風颭一枝遒，閑窺別生勢昇上人。偃蓋入樓妨，盤根侵井窄。高僧獨惆悵，爲與澄嵐隔成式。
有松堪繫馬，遇鉢更投鍼。記得湯師句，高禪助朗吟成式。乘晴入精舍，語默想東林。盡是忘機侶，誰驚息影禽希復。一雨微塵盡，支郎許數過。方同齅薝蔔，不用算多羅符。
相好全如梵，端倪祗爲隋。寧同蚌頑惡，但與鷸相持成式。雖因雀變化，不逐月虧盈。縱有天中匠，神工詎可成希復。
碧玉徒強名，冰壺難比德。唯當寂照心，可並奫淪色。
山館長寂寂，閑雲朝夕來。空庭復何有，落日照青苔。
湘水風日滿，楚山朝夕空。連峰雖已見，猶念長雲中。
嫩葉生初茂，殘花少更鮮。結根龍藏側，故欲並青蓮。
霜風驚度雁，月露皓疎林。處處砧聲發，星河秋夜深。
舊國迷江樹，他鄉近海門。移家南渡久，童稚解方言。
放溜出江口，迴瞻松栝深。不知舟中月，更引湖間心。
千年古貌多，八月秋濤晚。偶被主人留，那知來近遠。
巧解逢人笑，還能亂蝶飛。春時風入戶，幾片落朝衣。
底事洪澤壁，空留黃絹詞。年年淮水上，行客不勝悲。
長信多秋氣，昭陽借月華。那堪閉永巷，聞道選良家。
西塞雲山遠，東風道路長。人心勝潮水，相送過潯陽。
海岸耕殘雪，溪沙釣夕陽。客中何所有，春草漸看長。
從來無檢束，只欲老煙霞。雞犬聲相應，深山有幾家。
行隨新樹深，夢隔重江遠。迢遞風日間，蒼茫洲渚晚。
夜雨須停棹，秋風暗入衣。見君嘗北望，何事却南歸。
散點空堦下，閑凝細雨中。那能久相伴，嗟爾殢秋風。
花枝出建章，鳳管發昭陽。借問承恩者，雙蛾幾許長。
夜夜夢蓮宮，無由見遠公。朝來出門望，知在雪山中。
欲逐淮潮上，暫停漁子溝。相望知不見，終是屢迴頭。
落日事搴陟，西南投一峯。誠知秋水淺，但怯無人蹤。
春風來幾日，先入辟疆園。身外無餘事，閑吟晝閉門。
朝見巴江客，暮見巴江客。雲帆儻暫停，中路陽臺夕。
南橋春日暮，楊柳帶青渠。不得同攜手，空成意有餘。
少室盡西峯，鳴臯隱南面。柴門縱復關，終日窗中見。
上路各乘軒，高明盡鳴玉。寧知澗下人，自愛輕波淥。
草徧潁陽山，花開武陵水。春色既已同，人心亦相似。
高山迥欲登，遠水深難渡。杳杳復漫漫，行人別家去。
桂水饒楓杉，荆南足煙雨。猶疑黛色中，復是雒陽岨。
漾漾帶山光，澄澄倒林影。那知石上喧，却憶山中靜。
還鄉不見家，年老眼多淚。車馬上河橋，城中好天氣。
終南陰嶺秀，積雪浮雲端。林表明霽色，城中增暮寒。
送別到中流，秋船倚渡頭。相看尚不遠，未可即回舟。
一朝入紫宮，萬古遺芳塵。至今溪邊花，不敢嬌青春。
呼十却爲石，喚針將作真。忽然雲雨至，總道是天因。
共是他鄉客，俱爲失路人。自憐蓬髪改，不掩柳條春。
漢國山河在，秦陵草樹深。暮雲千里色，無處不傷心。
泉疑橫琴膝，花黏漉酒巾。盃中不覺老，林下更逢春。
十年心事苦，惟为复恩仇。两意既已尽，碧山吾白头。
主人不相識，偶坐爲林泉。莫謾愁沽酒，囊中自有錢。
員外由來美，郎中望亦優。寧知粉署裏，飜作土山頭。
常欲棲山島，閑眠玉洞寒。丹哥時引舞，來去跨雲鸞。
野鴨灘頭宿，朝朝被鶻梢。忽驚飛入水，留命到今朝。
器乏雕梁器，材非構廈材。但將千歲葉，常奉萬年杯。
立石泥功狀，天然詭怪形。未嘗私禍福，終不費丹青。
錦帳隨情設，金鑪任意熏。惟愁員外署，不應列星文。
南溪抱瓮客，失意自懷羞。晚路誰攜手，殘春自白頭。
童稚苦相問，歸來何太遲。共誰爭歲月，贏得鬢邊絲。
春釀正風流，梨花莫問愁。馬卿思一醉，不惜鷫鸘裘。
曉髮梳臨水，寒塘坐見秋。鄉心正無限，一雁度南樓。
我昔勝君昔，君今勝我今。人生一世事，何用苦相侵。
日落江路黑，前村人語稀。幾家深樹裏，一火夜漁歸。
靜中無伴侶，今亦獨隨緣。昨夜離空室，焚香淨去船。
丈夫存行跡，慇懃爲數來。莫作浮萍草，逐浪不知迴。
此地別燕丹，壯士髪衝冠。昔時人已沒，今日水猶寒。
城上風威冷，江中水氣寒。戎衣何日定，歌舞入長安。
凌波起羅襪，含風染素衣。別有知音調，聞歌應自飛。
寫月無芳桂，照日有花菱。不持光謝水，翻將影學冰。
忌滿光先缺，乘昏影暫流。既能明似鏡，何用曲如鉤。
稟質非貪熱，焦心豈憚熬。終知不自潤，何處用脂膏。
枕有思鄉淚，門無問疾人。塵埋牀下履，風動架頭巾。
天若無雪霜，青松不如草。地若無山川，何人重平道。
輪如明月盡，羅似薄雲穿。無由重掩笑，分在秋風前。
萬事皆零落，平生不可思。惟餘酒中趣，不減少年時。
小院無人夜，煙斜月轉明。清宵易惆悵，不必有離情。
託根蟠泰華，倚幹蝕莓苔。誰云山澤間，而無梁棟材。
霽景明如練，繁英杏正芳。姮娥應有語，悔共雪爭光。
我愛竇高士，棄官仍在家。爲嫌句漏令，兼不要丹砂。
認得前家令，宮人淚滿裾。不知梁佐命，全是沈尚書。
清風搖翠環，涼露滴蒼玉。美人胡不紉，幽香藹空谷。
隨夢入池塘，無心在金谷。春風自年年，吹遍天涯綠。
相聚即爲鄰，煙火自成簇。約伴過前溪，撐破蘼蕪綠。
嶧陽桐半死，延津劒一沈。如何宿昔內，空負百年心。
綠葉紅英遍，僊經自討論。偶移巖畔菊，鋤斷白雲根。
四海遊長倦，百年愁半侵。賴窺明鏡裏，時見丈夫心。
踟躕下山婦，共申別離久。爲問織縑人，何必長相守。
葉似新蒲綠，身如亂錦纏。任君千度剝，意氣自衝天。
清氣宿我心，結爲清泠音。一夜吟不足，君來相和吟。
朝來臨鏡臺，粧罷暫裴回。千金始一笑，一召詎能來。
祖德道場下，往來三十秋。白頭方問法，朗月特相留。
散誕愛山客，淒涼懷古心。寒風天闕晚，盡日倚軒吟。
松節凌霜久，蓬根逐吹頻。羣生各有性，桃李但爭春。
日覺儒風薄，誰將霸道羞。亂臣無所懼，何用讀春秋。
嶺外春過半，途中火又新。殷勤清遠峽，留戀北歸人。
揜靄愚公谷，蕭寥羽客家。俗人知處所，應爲有桃花。
隔江嵐翠重，高寢畫圖展。疑是僊人居，蓬萊水清淺。
文杏花葉香，古栢虬龍附。俯仰難自如，移亭應就樹。
東溪看朝隮，薈蔚衆皺堆。東溪人已去，白雲自往來。
朝採芙蓉花，暮採芙蓉葉。芙蓉不見人，臨風舒笑靨。
北舍飛倉庚，南村鳴布穀。細雨試開軒，綠簑覆黄犢。
架上白鸚鵡，牕前綠牡丹。何如航海客，親至落伽還。
大塊多噫氣，斯齋衆響俱。其南為梵宫，其西為僊壺。
水色碧于黛，花光紅若霞。連甍架飛棟，即此是仙家。
斯園最高處，惟見雲舒卷。凴欄一御風，不覺泠然善。
井梧紛墮砌，寒雁遠橫空。雨久莓苔紫，霜濃薜荔紅。
登巖背山河，立石秋風裏。隱見浙江濤，一尺東溝水。
騕褭錦障泥，樓頭日又西。留歡住不住，素齒白銅鞮。
生事同漂梗，機心在野船。如何臨逝水，白髮未忘筌。
寒空五老雪，斜月九江雲。鐘聲知何處，蒼蒼樹裏聞。
武夷無上路，毛徑不通風。欲共麻姑住，仙城半在空。
亂雪從教舞，回風任聽吹。春寒能作底，已被柳條欺。
不挂絲纊衣，歸向寒巖棲。寒巖風雪夜，又過巖前溪。
香爐一峰絕，頂在寺門前。盡是玲瓏石，時生旦暮煙。
傳聞廢淫祀，萬里靜山陂。欲慰靈均恨，先燒靳尚祠。
遠羨五雲路，逶迤千騎回。遺簪唯一去，貴賞不重來。
哀怨楊叛兒，駘蕩郎知否。香死博山爐，煙生白門柳。
雙燕今朝至，何時發海濱窺簷向人語，如道故鄉春。
新霽颺林初，蘋花貼岸舒。故鄉今夜月，猶得照孤廬。
窗戶盡蕭森，空堦凝碧陰。不緣冰雪裏，爲識歲寒心。
越女收龍眼，蠻兒拾象牙。長安千萬里，走馬送誰家。
騷靈不可見，楚些竟誰聞。欲采蘋花去，滄州隔暮雲。
稷卨今爲相，明君復是堯。寧知買臣困，猶負會稽樵。
久是煙霞客，潭深釣得魚。不知芸閣上，遺校幾多書。
井邑斜連北，蓬瀛直倚東。秋高巖溜白，日上海波紅。
雖過老人宅，不解老人心。何事斜陽裏，栽松欲待陰。
旅行雖別路，日暮各思歸。欲下今朝淚，知君亦溼衣。
高秋夜分後，遠客雁來時。寂寞重門掩，無人問所思。
送客攀花後，尋僧坐竹時。明朝莫回望，青草馬行遲。
憶昨秋風起，君曾歎逐臣。何言芳草日，自作九泉人。
舊友無由見，孤墳草欲長。月斜鄰笛盡，車馬出山陽。
雙林花已盡，葉色占殘芳。若問同遊客，高年最斷腸。
白髮悤悤色，青山草草心。遠公仍下世，從此別東林。
白首獨一身，青山爲四隣。雖行故鄉陌，不見故鄉人。
孔融過五十，海內故人稀。相府恩猶在，知君未拂衣。
反照入閭巷，憂來與誰語。古道無人行，秋風動禾黍。
種花滿西園，花發青樓道。花下一禾生，去之爲惡草。
白馬紫連錢，嘶鳴丹闕前。聞珂自蹀躞，不要下金鞭。
舞怯銖衣重，笑疑桃臉開。方知漢成帝，虛築避風臺。
壯士不曾悲，悲即無回期。如何易水上，未歌先淚垂。
聞說到揚州，吹簫有舊遊。人來多不見，莫是上迷樓。
松下問童子，言師採藥去。只在此山中，雲深不知處。
沙鳥浮還沒，山雲斷復連高麗使。櫂穿波底月，船壓水中天島。
四十歸燕字，千年外始吟。已將書北嶽，不用比南金。
一枝青竹榜，泛泛綠萍裏。不見釣魚人，漸入秋塘水。
對雨思君子，嘗茶近竹幽。儒家鄰古寺，不到又逢秋。
十年磨一劍，霜刃未曾試。今日把似君，誰爲不平事。
丈夫未得意，行行且低眉。素琴彈復彈，會有知音知。
南遊衡嶽上，東往天台裏。足躡華頂峰，目觀滄海水。
策杖馳山驛，逢人問梓州。長江那可到，行客替生愁。
家住錦水上，身征遼海邊。十書九不到，一到忽經年。
二句三年得，一吟雙淚流。知音如不賞，歸臥故山秋。
莫歎迢遰分，何殊咫尺別。江樓到夜登，還見南臺月。
海底有明月，圓於天上輪。得之一寸光，可買千里春。
曉行瀝水樓，暮到懸泉驛。林月值雲遮，山燈照愁寂。
江南孟夏天，慈竹笋如編。蜃氣爲樓閣，蛙聲作管弦。
抱玉三朝楚，懷書十上秦。年年洛陽陌，花鳥弄歸人。
我壻去重湖，臨窗泣血書。殷勤憑燕翼，寄與薄情夫。
秋至皆零落，凌波獨吐紅。托根方得所，未肯即隨風。
惜別遠相送，却成惆悵多。獨歸回首處，爭那暮山何。
采菊偏相憶，傳香寄便風。今朝竹林下，莫使桂尊空。
歲去人頭白，秋來樹葉黃。搔頭向黃葉，與爾共悲傷。
不見承明客，愁聞長樂鐘。馬卿何早世，漢主欲登封。
軒騎來相訪，漁樵悔晚歸。更憐垂露跡，花裏點牆衣。
一官叨下秩，九棘謝知音。芳草文園路，春愁滿別心。
謗言三至後，直道歎何如。今日藍溪水，無人不夜魚。
燕趙悲歌士，相逢劇孟家。寸心言不盡，前路日將斜。
野竹通溪冷，秋泉入戶鳴。亂來人不到，芳草上堦生。
豔靜如籠月，香寒未逐風。桃花徒照地，終被笑妖紅。
田鶴望碧霄，無風亦自舉。單飛後片雲，早晚及前侶。
片霞照仙井，泉底桃花紅。那知幽石下，不與武陵通。
乍依菱蔓聚，盡向蘆花滅。更喜好風來，數片翻晴雪。
臨池構杏梁，待客歸煙塘。水上褰簾好，蓮開杜若香。
池上靜難厭，雲間欲去晚。忽背夕陽飛，乘興清風遠。
望山登春臺，目盡趣難極。晚景下平阡，花際霞峯色。
遠岫見如近，千里一窗裏。坐來石上雲，乍謂壺中起。
藥徑深紅蘚，山窗滿翠微。羨君花下酒，蝴蝶夢中飛。
胡風迎馬首，漢月學蛾眉。久戍人將老，長征馬不肥。
引蔓出雲樹，垂綸覆巢鶴。幽人對酒時，苔上閑花落。
幽鳥清漣上，興來看不足。新篁壓水低，昨夜鴛鴦宿。
暗歸草堂靜，半入花園去。有時載酒來，不與清風遇。
雖因朔風至，不向瑤臺側。唯助苦寒松，偏明後彫色。
穿雲來自遠，激砌流偏駛。能資庭戶幽，更引海禽至。
春畦生百藥，花葉香初霽。好容似風光，偏來入叢蕙。
涼月掛層峰，蘿林落葉重。掩關深畏虎，風起撼長松。
宛轉若遊絲，淺深栽綠崦。年年立春後，即被啼鶯占。
五十餘年別，伶俜道不行。却來書處在，惆悵似前生。
悠悠南國思，夜向江南泊。楚客斷腸時，月明楓子落。
遠山誰放燒，疑是壇邊醮。仙人錯下山，拍手壇邊笑。
帶水摘禾穗，夜擣具晨炊。縣帖取社長，嗔怪見官遲。
吹沙復噴石，曲折仍圓旋。野客漱流時，杯黏落花片。
江清白鳥斜，蕩槳罥蘋花。聽唱菱歌晚，迴塘月照沙。
風擺蓮衣乾，月背鳥巢寒。文魚翻亂葉，翠羽上危欄。
淒清回泊夜，淪波激石響。村邊草市橋，月下罟師網。
采藕平湖上，藕泥封藕節。船影入荷香，莫衝蓮柄折。
園鶯啼已倦，樹樹隕香紅。不是春相背，當由己自翁。
百舌春來啞，愁人共待晴。不關秋水事，飲恨亦無聲。
髙拂柳絲齊，鶯聲滿御堤。風送名花落，香紅襯馬蹄。
珂珮逐鳴騶，王孫結伴遊。金丸落飛鳥，乘興醉青樓。
故人行跡滅，秋草向南悲。不欲頻回步，孀妻正哭時。
葦蕭中闢戶，相映綠淮流。莫訝春潮闊，鷗邊可泊舟。
谷中誰彈琴，琴響谷冥寂。因君扣商調，草蟲驚暗壁。
白石盤盤磴，清香樹樹梅。山深不吟賞，辜負委蒼苔。
醉中還有夢，身外已無心。明鏡唯知老，青山何處深。
高閣成長望，江流雁呌哀。淒涼故吳事，麋鹿走荒臺。
採蓮溪上女，舟小怯搖風。驚起鴛鴦宿，水雲撩亂紅。
覺地本隨身，靈山重結因。如何戰鳥佛，不化捕魚人。
東甌傳舊俗，風日江邊好。何處樂神聲，夷歌出煙島。
靃靡汀草碧，淋森鷺毛白。夜起沙月中，思量捕魚策。
空山無鳥跡，何物如人意。委曲結繩文，離披草書字。
誰家無春酒，何處無春鳥。夜宿桃花村，踏歌接天曉。
新茶已上焙，舊架憂生醭。旋旋續新烟，呼兒劈寒木。
遙聞林下語，知是經行所。日暮香風時，諸天散花雨。
纖手折芙蕖，花灑羅衫濕。女伴喚回船，前溪風浪急。
旅鴈迎風度，階翻月露華。砧聲鳴夜永，江上幾多家。
鳧鷖踏波舞，樹色接橫塘。遠近蘼蕪綠，吳宮總夕陽。
登樓一南望，淮樹楚山連。見鴈無書寄，歸吳定此年。
出門何所見，春色滿平蕪。可歎無知己，高陽一酒徒。
柳色驚心事，春風厭索居。方知一杯酒，猶勝百家書。
尚有綈袍贈，應憐范叔寒。不知天下士，猶作布衣看。
州縣才難適，雲山道欲窮。揣摩慚黠吏，棲隱謝愚公。
積雪與天迥，屯軍連塞愁。誰知此行邁，不爲覓封侯。
紅顏愴爲別，白髮始相逢。唯餘昔時淚，無復舊時容。
耕地桑柘間，地肥菜常熟。爲問葵藿資，何如廟堂肉。
百合入夜開，人花兩相俏。月色入簾時，清輝為人照。
滄溟八千里，今古畏波濤。此日征南將，安然渡萬艘。
水淺魚爭躍，花深鳥競啼。春光看欲盡，判却醉如泥。
幾經人事變，又見海濤翻。徒起如山浪，何曾洗至冤。
把盞非憐酒，持竿不爲魚。唯應嵇叔夜，似我性慵疎。
堅輕筇竹杖，一枝有九節。寄與沃洲人，閑步青山月。
紫府歸期斷，芳洲別思迢。黃金作人世，只被歲寒消。
風雨去愁晚，關河歸思涼。西遊無紫氣，一夕九回腸。
三年離水石，一旦隱樵漁。爲問青雲上，何人識卷舒。
平野有千里，居人無一家。甲兵年正少，日久戍天涯。
天地太蕭索，山川何渺茫。不堪星斗柄，猶把歲寒量。
野水千年在，閑花一夕空。近來浮世狹，何似釣船中。
金閣倚雲開，朱軒犯雪來。三冬辛苦樣，天意似難栽。
一醉六十日，一裘三十年。年華經幾日，日日掉征鞭。
濁河從北下，清洛向東流。清濁皆如此，何人不白頭。
疊浪與雲急，翠蘭和意香。風流化爲雨，日暮下巫陽。
鏡湖中有月，處士後無人。荻笋抽高節，鱸魚躍老鱗。
幽一作山樹高高影蕭中郎，山花寂寂香王步兵。山天遙歷歷諸葛長史，山水急湯湯璟。
秋月圓如鏡王步兵，秋風利似刀蕭中郎。秋雲輕比絮璟，秋草細如毛諸葛長史。
映水俱知笑，成蹊竟不言。即今無自在，高下任渠攀。
含風搖硯水，帶雨拂牆衣。乍似秋江上，漁家半掩扉。
駐馬欲分襟，清寒御溝上。前山景氣佳，獨往還惆悵。
淇上桑葉青，青樓含白日。比時遙望君，車馬城中出。
歸時日尚早，更欲向芳洲。渡口水流急，迴船不自由。
漢使南還盡，胡中妾獨存。紫臺綿望絕，秋草不堪論。
長信宮中草，年年愁處生。故侵珠履跡，不使玉階行。
西候情何極，南冠怨有餘。梁王雖好事，不察獄中書。
隴右長亭堠，山陰古塞秋。不知嗚咽水，何事向西流。
湖南送君去，湖北送君歸。湖裏鴛鴦鳥，雙雙他自飛。
殘陽楚水畔，獨弔舜時人。不及廟前草，至今江上春。
登高迎送遠，春恨併依依。不得滄洲信，空看白鶴歸。
煙外橈聲遠，天涯幽夢迴。爭知江上客，不是故鄉來。
棄置今何道，當時且自親。還將舊來意，憐取眼前人。
待月西廂下，迎風戶半開。拂牆花影動，疑是玉人來。
雲日能催曉，風光不惜年。賴逢征客盡，歸在落花前。
十載元正酒，相歡意轉深。自量麋鹿分，只合在山林。
月上隨人意，人閑月更清。朱樓高百尺，不見到天明。
圓光照一海，遠客在孤舟。相憶無期見，中宵獨上樓。
長安牡丹開，繡轂輾晴雷。若使花長在，人應看不回。
珠箔映高柳，美人紅袖垂。忽聞半天語，不見上樓時。
古樹春風入，陽和力太遲。莫言生意盡，更引萬年枝。
海燕頻來去，西人獨滯留。天邊又相送，腸斷故園秋。
獨詔胡衣出，天花落殿堂。他人不敢妬，垂淚向君王。
雨足高田白，披蓑半夜耕。人牛力俱盡，東方殊未明。
故里琴樽侶，相逢近臘梅。江村買一醉，破淚却成咍。
日暮片帆落，江村如有情。獨對沙上月，滿船人睡聲。
宰嚭亡吳國，西施陷惡名。浣紗春水急，似有不平聲。
尋僧已寂寞，林下鎖山房。松竹雖無語，牽衣借晚涼。
欲羨農家子，秋新看刈禾。蘇秦無負郭，六印又如何。
夜泊江門外，歡聲月裏樓。明朝歸去路，猶隔洞庭秋。
牧豎持蓑笠，逢人氣傲然。臥牛吹短笛，耕却傍溪田。
清猨啼不住，白水下來新。八月莫爲客，夜長愁殺人。
少壯經勤苦，衰年始浪遊。誰憐不龜手，他處却封侯。
寵極辭同輦，恩深棄後宮。自題秋扇後，不敢怨春風。
花上斷續雨，江頭來去風。相思春欲盡，未遣酒尊空。
滿地梨花白，風吹碎月明。大家寒食夜，獨貯望鄉情。
槿花不見夕，一日一回新。東風吹桃李，須到明年春。
白鳥波上棲，見人懶飛起。爲有求魚心，不是戀江水。
三月寒食時，日色濃於酒。落盡牆頭花，鶯聲隔原柳。
滿眼桃李花，愁人如不見。別有惜花人，東風莫吹散。
白首成何事，無歡可替悲。空餘酒中興，猶似少年時。
旅魂驚塞北，歸望斷河西。春風若可寄，暫爲遶蘭閨。
人莫嫌山小，僧還愛寺靈。殿高神氣力，龍活客丹青。
別愁復經雨，別淚還如霰。寄心海上雲，千里常相見。
遙想觀濤處，猶意採蓮歌。無因關塞葉，共下洞庭波。
衡門亦無路，何況入西秦。灸病不得穴，徒爲採艾人。
遊人未入門，花影出門前。將軍來此住，十里無荒田。
夷陵火焰滅，長平生氣低。將軍臨老病，賜劍咸陽西。
月墮滄浪西，門開樹無影。此時歸夢闌，立在梧桐井。
西風吹急景，美人照金井。不見面上花，却恨井中影。
築人非築城，圍秦豈圍我。不知城上土，化作宮中火。
出山不得意，謁帝值戈鋋。豈料爲文日，翻成用武年。
當年歌舞時，不說草離離。今日歌舞盡，滿園秋露垂。
不獨滿池塘，夢中佳句香。春風有餘力，引上古城牆。
一朵又一朵，併開寒食時。誰家不禁火，總在此花枝。
三籬蓋馳道，風烈一無取。時見牧牛童，嗔牛喫禾黍。
三庚到秋伏，偶來松檻立。熱少清風多，開門放山入。
塞北長寒地，由來物華。不知羌笛裏，何處得梅花
莫向嵩山去，神仙多誤人。不如朝魏闕，天子重賢臣。
瀑溜聞窗外，晴風逼座間晝。挂冠徒有意，芳桂杳難攀逵。
蓮衣宜著雨，竹錫好隨雲晝。見鶴還應養，逢鷗自作羣子向。
自從別鑾殿，長門幾度春。不知金屋裏，更貯若爲人。
低身鏘玉珮，舉袖拂羅衣。對簷疑燕起，映雪似花飛。
新霽洛城端，千家積雪寒。未收清禁色，偏向上陽殘。
龍行踏絳氣，天半語相聞。混沌疑初判，洪荒若始分。
山上天將近，人間路漸遙。誰當雲裏見，知欲渡仙橋。
路逢一老翁，兩鬢白如雪。一里二里行，四回五回歇。
碧嶂猿啼夜，新秋雨霽天。誰人愛明月，露坐洞庭船。
一片寒塘水，尋常立鷺鷥。主人貧愛客，沽酒往吟詩。
北闕新王業，東城入羽書。秋風滿林起，誰道有鱸魚。
對酒何曾醉，尋僧未覺閑。無人不惆悵，終日見南山。
澤國多芳草，年年長自春。應從屈平後，更苦不歸人。
山北天泉苑，山西鳳女家。不言沁園好，獨隱武陵花。
竹吹留歌扇，蓮香入舞衣。前溪多曲漵，乘興莫先歸。
野樹花初發，空山獨見時。踟躕歷陽道，鄉思滿南枝。
月午籬南道，前村半隱林。田翁獨歸處，蕎麥露花深。
滄浪臨古道，道上石成塵。自有滄浪峽，誰爲無事人。
百戰未言非，孤軍驚夜圍。山河意氣盡，淚濕美人衣。
昔人登此地，丘壠已前悲。今日又非昔，春風能幾時。
獬豸霜中貌，龍鍾病後顏。慘傷此身事，風雪動江山。
無花地亦香，有鶴松多直。向此奚必孤，山僧盡相識。
虎見修行久，松知夏臘高。寒堂坐風雨，瞑目尚波濤。
鶯囀纔間關，蟬鳴旋蕭屑。如何兩鬢毛，不作千枝雪。
鶴下紫閣雲，沈沈翠微雨。獨坐正無言，孤莊一聲杵。
莫問我姓名，向君言亦空。潮生沙骨冷，魂魄悲秋風。
陊江三十年，潮打形骸朽。家人都不知，何處奠杯酒。
家有寒山詩，勝汝看經卷。書放屏風上，時時看一徧。
吳國初成陣，王家欲解圍。拂巾雙雉呌，飄瓦兩鴛飛。
冉冉花明岸，涓涓水繞山。幾時拋俗事，來共白雲閑。
香燈伴殘夢，楚國在天涯。月落子規歇，滿庭山杏花。
大朴逐物盡，哀我天地功。爭得榮辱心，灑然歸西風。
上弦明月半，激箭流星遠。落雁帶書驚，啼猿映枝轉。
平生偏好酒，勞爾勸吾餐。但得杯中滿，時光度不難。
九十九岡遙，天寒雪未消。羸童牽瘦馬，不敢過危橋。
繫纜石城下，恣吟懷暫開。江人橈艇子，將謂莫愁來。
駐馬高溪側，旅人千里情。雁山山下水，還作此泉聲。
恨苦淚不落，耿然東北心。空囊與瘦馬，羈紲意應深。
北林夜方久，南月影頻移。何啻飛三匝，猶言未得枝。
珠箔因風起，飛蛾入最能。不教人夜作，方便殺明燈。
江南仲春天，細雨色如煙。絲爲武昌柳，布作石門泉。
江南孟冬天，荻穗軟如綿。綠絹芭蕉裂，黃金橘柚懸。
珠簾半牀月，青竹滿林風楊女。何事今宵景，無人解語同謝生。
去住俱爲客，分悲損性情。共作無期別，誰能訪死生。
甘桃不結實，苦李壓低枝元康。輪王千箇子，巷伯勿孫兒講師。
雙扉起巖石，塵客過應稀。千古掩不得，從教雲夜歸。
我有敵國讐，無人可爲雪。每至秦隴頭，遊魂自嗚咽。
封疆七百里，祿秩二千石。擁節祠太山，寒天霜草白。
江海扁舟客，雲山一衲僧。相逢兩無語，若箇是南能。
晚日催弦管，春風入綺羅。杏花如有意，偏落舞衫多。
擡鏡仍嫌重，更衣又怕寒。宵分未歸帳，半睡待郎看。
去是黃昏後，歸當朧時。扠衣吟宿醉，風露動相思。
雲物陰寂歷，竹木寒青蒼。水冷鷺鷥立，煙月愁昏黃。
樓上澹山橫，樓前溝水清。憐山又憐水，兩處總牽情。
橋下淺深水，竹間紅白花。酒仙同避世，何用厭長沙。
雖可忘憂矣，其如作病何。淋漓滿襟袖，更發楚狂歌。
細雨桃花水，輕鷗逆浪飛。風頭阻歸櫂，坐睡倚蓑衣。
淚滴珠難盡，容殊玉易銷。儻隨明月去，莫道夢魂遙。
樹發花如錦，鶯啼柳若絲。更游歡宴地，悲見別離時。
晚日低霞綺，晴山遠畫眉。春青河畔草，不是望鄉時。
數日方離雪，今朝又出山。試憑高處望，隱約見潼關。
非閣復非船，可居兼可過。君欲問方橋，方橋如此作。
南館城陰闊，東湖水氣多。直須臺上看，始奈月明何。
寒池月下明，新月池邊曲。若不妒清妍，却成相映燭。
聞說游湖棹，尋常到此回。應留醒心處，準擬醉時來。
郡樓乘曉上，盡日不能回。晚色將秋至，長風送月來。
無塵從不掃，有鳥莫令彈。若要添風月，應除數百竿。
竹洞何年有，公初斫竹開。洞門無鎖鑰，俗客不曾來。
藹藹溪流慢，梢梢岸篠長。穿沙碧簳淨，落水紫苞香。
新月迎宵挂，晴雲到晚留。爲遮西望眼，終是懶回頭。
蜂蝶去紛紛，香風隔岸聞。欲知花島處，水上覓紅雲。
源上花初發，公應日日來。丁寧紅與紫，慎莫一時開。
柳巷還飛絮，春餘幾許時。吏人休報事，公作送春詩。
柳樹誰人種，行行夾岸高。莫將條繫纜，著處有蟬號。
汩汩幾時休，從春復到秋。只言池未滿，池滿強交流。
風雨秋池上，高荷蓋水繁。未諳鳴摵摵，那似卷翻翻。
自有人知處，那無步往蹤。莫敎安四壁，面面看芙蓉。
湖上新亭好，公來日出初。水文浮枕簟，瓦影蔭龜魚。
罫布畦堪數，枝分水莫尋。魚肥知已秀，鶴沒覺初深。
非鑄復非鎔，泓澄忽此逢。魚鰕不用避，只是照蛟龍。
冰溪時咽絕，風櫪方軒舉愈。此處不斷腸，定知無斷處郊。
擾擾馳名者，誰能一日閑。我來無伴侶，把酒對南山。
直把春償酒，都將命乞花。祗知閑信馬，不覺誤隨車。
一壺情所寄，四句意能多。秋到無詩酒，其如月色何。
所樂非吾獨，人人共此情。往來三伏裏，試酌一泓清。
海上神山綠，溪邊杏樹紅。不知何處去，月照玉樓空。
禁瑣天漿嫩，虞行夜月寒。一瓢那可醉，應遣試嘗看。
門依楚水岸，身寄洋州館。望月獨相思，塵襟淚痕滿。
華亭不相識，衛國復誰知。悵望沖天羽，甘心任畫師。
古有弓旌禮，今徴草澤臣。方同白衣見，不是棄繻人。
匣中三尺劍，天上少微星。勿謂相去遠，壯心曾不停。
初日明燕館，新溜滿梁池。歸雲半入嶺，殘滴尚懸枝。
的歷流光小，飄颻弱翅輕。恐畏無人識，獨自暗中明。
繁弦奏淥水，長袖轉回鸞。一雙俱應節，還似鏡中看。
逐舞飄輕袖，傳歌共繞梁。動枝生亂影，吹花送遠香。
春苑月裴回，竹堂侵夜開。驚鳥排林度，風花隔水來。
垂緌飲清露，流響出疎桐。居高聲自遠，非是藉秋風。
日暮霜風急，羽翮轉難任。爲有傳書意，翩翩入上林。
一種靈苗異，天然體性虛。葉如斜界紙，心似倒抽書。
客淚如危葉，長懸零落心。況是悲秋日，臨風制不禁。
山寺秋時後，僧家夏滿時。清涼多古跡，幾處有新詩。
吟想舊經過，花時奈遠何。別來長似見，春夢入關多。
別遠心更苦，遙將目送君。光華不可見，孤鶴沒秋雲。
山月吟聲苦，春風引思長。無由及塵土，猶帶杏花香。
貧女貌非醜，要須緣嫁遲。還似求名客，無媒不及時。
古木閩州道，驅羸落照間。投村礙野水，問店隔荒山。
四溟杯淥醑，五嶽髻青螺。揮汗曾成雨，畫地亦成河。
八樹拂丹霄，四時青不凋。秋風何處起，先褭最長條。
春禽猶競囀，夏木忽交陰。稍覺秋山遠，俄驚冬霰深。
一聲清溽暑，幾處促流年。志士心偏苦，初聞獨泫然。
綺霞明赤岸，錦纜繞丹枝。楚客正愁絕，西風且莫吹。
楓岸月斜明，猨啼旅夢驚。愁多腸易斷，不待第三聲。
嫋嫋古堤邊，青青一樹煙。若爲絲不斷，留取繫郎船。
那言柳亂垂，盡日任風吹。欲識千條恨，和煙折一枝。
夾岸復連沙，枝枝搖浪花。月明渾似雪，無處認漁家。
蚊眉自可託，蝸角豈勞爭。欲効絲毫力，誰知螻蟻誠。
野酌亂無巡，送君兼送春。明年春色至，莫作未歸人。
花闌鶯亦嬾，不語似含情。何言百囀舌，唯餘一兩聲。
雨絕蒼苔地，月斜青草階。蛩鳴誰不怨，況是正離懷。
敢競桃李色，自呈刀尺功。蝶猶迷剪翠，人豈辨裁紅。
游絲何所似，應最似春心。一向風前亂，千條不可尋。
傾心曾向日，在手幸搖風。羨爾逢提握，知名自謝公。
幽深紅葉寺，清淨白毫僧。古殿長鳴磬，低頭禮晝燈。
江南孟春天，荇葉大如錢。白雪裝梅樹，青袍似葑田。
白露溼庭砌，皓月臨前軒。此時去留恨，含思獨無言。
窈窕垂澗蘿，蒙茸黃葛花。鴛鴦憐碧水，照影舞金沙。
上陽宮裏女，玉色楚人多。西信無因得，東遊奈樂何。
且攀隋宮柳，莫憶江南春。師有懷鄉志，未爲無事人。
曾荅鴈門偈，爲憐同社人。多慙惠休句，偕得此陽春。
姓李應須禮，言榮又不榮法軌。身長三尺半，頭毛猶未生李榮。
閩越曾爲塞，將軍舊置營。我歌空感慨，西北望神京。
已被月知處，斬新風到來。無人伴幽境，多取木蘭栽。
世界蓮花藏，行人香火緣。燈王照不盡，中夜寂相傳。
九日重陽節，開門有菊花。不知來送酒，若个是陶家。
九日潯陽縣，門門有菊花。白衣今送酒，若箇是陶家
停橈橫水中，舉目孤煙外。借問吳溪人，誰家有山賣。
循涯不知淺，見底似非深。永日無波浪，澄澄照我心。
歲律行將變，君恩竟未回。門前即潮水，朝去暮常來。
好覓凌霜質，仍須帶雨栽。須知剖竹日，便是看松來。
久喜房廊接，今成道路賒。明朝回首處，此地是天涯。
只謂一蒼翠，不知猶數重。晚來雲映處，更見兩三峰。
夜情河耿耿，春恨草綿綿。唯有嫦娥月，從今照墓田。
紅燭剪還明，綠尊添又滿。不愁前路長，只畏今宵短。
秋樹却逢暖，未凋能幾時。何須尚松桂，搖動暫青枝。
偶出送山客，不知遊梵宮。秋光古松下，誰伴一仙翁。
一覽斷金集，再悲埋玉人。牙弦千古絕，珠淚萬行新。
千里隔烟波，孤舟宿何處遙思耿不眠，淮南夜風雨。
日下夕陰長，前山凝積翠。白鳥一行飛，聯聯粉書字。
花寒未聚蝶，色豔已驚人。懸知陌上柳，應妒手中春。
徒聞管弦切，不見舞腰回。賴有歌梁合，塵飛一半來。
魚鱗息枯池，廣之使涵泳。疏鑿得蒙泉，澄明覩明鏡。
迢迢文杏館，躋攀日已屢。南嶺與北湖，前看復迴顧。
落日松風起，還家草露晞。雲光侵履跡，山翠拂人衣。
來過竹里館，日與道相親。出入唯山鳥，幽深無世人。
綠堤春草合，王孫自留玩。況有辛夷花，色與芙蓉亂。
當軒彌滉漾，孤月正裴回。谷口猨聲發，風傳入戶來。
孤舟信一泊，南垞湖水岸。落日下崦嵫，清波殊淼漫。
門前宮槐陌，是向欹湖道。秋來山雨多，落葉無人掃。
映池同一色，逐吹散如絲。結陰既得地，何謝陶家時。
飄香亂椒桂，布葉間檀欒。雲日雖迴照，森沈猶自寒。
瀨聲喧極浦，沿涉向南津。汎汎鷗鳧渡，時時欲近人。
空闊湖水廣，青熒天色同。艤舟一長嘯，四面來清風。
積雨晦空曲，平沙滅浮彩。輞水去悠悠，南山復何在。
蒼蒼落日時，鳥聲亂谿水。緣谿路轉深，幽興何時已。
跂石復臨水，弄波情未極。日下川上寒，浮雲澹無色。
危事經非一，浮榮得是空。白頭官舍裏，今日又春風。
門徑俯清溪，茅簷古木齊。紅塵飄不到，時有水禽啼。
貌高清入骨，帝里舊臨壇。出語經相似，行心佛證安。
貓兒不識主，傍家搦老鼠。兩家不須爭，將來與裴諝。
遮莫鼕鼕動，須傾滿滿杯。金吾如借問，但道玉山頹。
一入深宮裏，無由得見春。題詩花葉上，寄與接流人。
江南仲夏天，時雨下如川。盧橘垂金彈，甘蕉吐白蓮。
入用因埏埴，時行任比方。連階，。
平生才不足，立身信有餘。自歎無大故，君子莫相疎。
江畔送行人，千山生暮氛。謝安團扇上，爲畫敬亭雲。
燭與人相似，通宵遽白煎。不應須下淚，祗是爲人然。
春梅雜落雪，發樹幾花開。真須盡興飲，仁里願同來。
氣餘三五喘，花剩兩三枝。話別一尊酒，相邀無後期。
寒花護月色，墜葉占風音晝。茲夕無塵慮，高雲共片心真卿。
魄依鉤樣小，扇逐漢機團。細影將圓質，人間幾處看。
獵蕙微風遠，飄弦唳一聲。林梢鳴淅瀝，松徑夜淒清。
雙棲綠池上，朝暮共飛還。更憶將雛日，同心蓮葉間。
許廁高齋唱，涓泉定不如。可憐譙記室，流水滿禪居。
露滌清音遠，風吹數葉齊。聲聲似相接，各在一枝棲。
綠英滿香砌，兩兩鴛鴦小。但娛春日長，不管秋風早。
嬰網雖皆困，褰籠喜共歸。無心期爾報，相見莫驚飛。
素脊鳴秋杖，烏鞾響暮廳能。刃飛三尺雪，白日落文星宗權。
黃鳥翻紅樹，青牛臥綠苔。渚宮歌舞地，輕霧鎖樓臺。
渺渺無窮盡，風濤幾日平。年光與人事，東去一聲聲。
花發鳥仍啼，行行路欲迷。二真無問處，虛度武陵溪。
落日五湖遊，煙波處處愁。沈浮千古事，誰與問東流。
舊山諸隱淪，身在苦無身。莫鎖白雲路，白雲多悞人。
處世曾無著，生前事盡非。一缾兼一衲，南北去如歸。
軋軋弄寒機，功多力漸微。惟憂機上錦，不稱舞人衣。
客心驚落木，夜坐聽秋風。朝日看容鬢，生涯在鏡中。
昔別容如玉，今來鬢若絲。淚痕應共見，腸斷阿誰知。
舟中採蓮女，兩兩催妝梳。聞早渡江去，日高來起居。
麋鹿自成羣，何人到白雲。山中無外事，終日醉醺醺。
寒郊好天氣，勸酒莫辭頻。擾擾鍾陵市，無窮不醉人。
回轉沙岸近，欹斜林嶺重。因君訪遺跡，此日見真龍。
上國杳未到，流年忽復新。回車不自識，君定送何人。
江明雨初歇，山暗雲猶濕。未可動歸橈，前程風浪急。
離亭一會宿，能有幾人同。莫以回車泣，前途不盡窮。
沅湘流不盡，屈宋怨何深。日暮秋煙起，蕭蕭楓樹林。
自公來問易，不復待加年。更有垂簾會，遙知續草玄。
湘山千嶺樹，桂水九秋波。露重猨聲絕，風清月色多。
飲露身何潔，吟風韻更長。斜陽千萬樹，無處避螳螂。
敝邑連山遠，仙舟數刻同。多慚屢回首，前路在泥中。
絲管霜天夜，煙塵淮水西。明朝上征去，相伴醉如泥。
畫鷁春風裏，迢遙去若飛。那能寄相憶，不並子猷歸。
後會知不遠，今歡亦願留。江天梅雨散，況在月中樓。
文案日成堆，愁眉拽不開。偷歸甕間臥，逢箇楚狂來。
浪息定何時，龍門到恐遲。輕舟不敢渡，空立望旌旗。
沅水連湘水，千波萬浪中。知郎未得去，慚愧石尤風。
西南積水遠，老病喜生歸。此地故人別，空餘淚滿衣。
野水連天碧，峯巒入海青。滄浪者誰子，一曲醉中聽。
偶來人境外，何處染囂塵。倘許棲林下，僧中老此身。
垂柳萬條絲，春來織別離。行人攀折處，閨妾斷腸時。
佳山路不遠，俗侶到常稀。及此煙霞暮，相看復欲歸。
明月臨滄海，閑雲戀故山。詩名滿天下，終日掩柴關。
臨風脫佩劒，相勸靜胡塵。自料無筋力，何由荅故人。
拔翠五雲中，擎天不計功。誰能凌絕頂，看取日升東。
北人歸欲盡，猶自住蕭山。閉戶不曾出，詩名滿世間。
謫戍孤城小，思家萬里遙。漢廷求衞霍，劒佩上青霄。
此意無所欲，閉門風景遲。柳條將白髮，相對共垂絲。
白髮千莖雪，寒窗嬾著書。最憐吟苜蓿，不及向桑榆。
夜靜河漢高，獨坐庭前月。忽起故園思，動作經年別。
黃葉因風下，甘從洛浦隈。白雲何所爲，還出帝鄉來。
四方無事去，宸豫杪秋來。八水寒光起，千山霽色開。
數日相望極，須知意思迷。夢魂不怕險，飛過大江西。
綽約去朝真，仙源萬木春。要知竊桃客，定是會稽人。
薄薄沈熏骨，英英玉煉顔。惱人風味別，斗帳夢中閒。
皇統承堯運，朱旗啟漢家。未誅秦始鹿，先斬沛中蛇。
無人解妾心，日夜長如醉。妾不是瓊奴，意與瓊奴會。
玉燭和薰日，金穰瑞應初。豐年知有象，吉夢兆維魚。
猛風拔大樹，其樹根已露。上有寄生草，青青猶未寤。
古殿千年屋，高松百尺陰。真人不可問，時有鶴遺音。
圓頂環珠幡，久與石俱化。我執黄庭經，跏趺坐其下。
楚山全控蜀，漢水半吞吳。老眼知佳處，曾看八景圖。
公如柳柳州，柳橋如柳浪。惱殺涉溱人，望望不可上。
清澄寂滅海，明浄涅槃天。到此方知樂，休躭濁睡眠。
今人學宴坐，不免尋思過。欲免尋思過，但知學宴坐。
心不擇時息，書不擇時觀。達理意無礙，豁如天地寬。
人愛貴而富，我愛白而虛。富貴榮辱會，虛白吉祥居。
三空一不空，悟入勢孤雄。得道加殊稱，超天自在公。
宜城徵美醖，漢水得佳魴。登峴思前哲，遊池醉夕陽。
貌愚愚谷邃，道醉醉鄉春。愚醉無迷謬，伊予意又新。
風花榮落速，水月浄明深。物物觀天理，資吾入道心。
了知起滅意，决定生死根。不復隨緣轉，是名不動尊。
多圖果何益，只自勞奔競。不如收身心，凝然成靜定。
團扇畫方新，金花照席茵。那緣燈下見，更值月中人。
斷崖捲銀濤，拍岸雪相濺。去住本無心，曾向岷峨見。
高枕形骸外，空江何限情。落葉不成調，半夜起秋聲。
四壁無遮礙，憑闌豁遠胸。何須高百尺，亦可卧元龍。
平處須忘險，危時好計安。興亡關一著，慎勿等閒看。
圯上求西舍，隆中買北鄰。種花行造化，移竹試經綸。
淚濕香羅帕，臨風不肯乾。欲憑西去雁，寄與薄情看。
押燕移離畢，看房賀跋支。餞行三匹裂，密賜十貔貍。
野寺無人到，春風掃落花。重尋舊遊處，泉石遶烟霞。
江上臘梅村，人家半掩門。夕陽連野色，落葉破煙痕。
和風春滿園，草木皆芳薰。君看十八葉，肯與凡卉羣。
有山靜而秀，有水清且漪。風霜空宿翳，草木含幽姿。
化工溥至仁，生機運不停。榮觀徧原野，宇宙一丹青。
北山有鳴鴞，不潔而嗤鳳。宜下絕交書，塤箎非伯仲。
治忽無常形，今古無常勢。必有非常人，以制非常世。
陰陽互闔闢，宇宙幾洪荒。重明麗乎正，萬象生輝光。
本從腐草生，聚爲寒士燈。一朝書課效，功寧不汝矜。
爲巢倒懸樹，竅竅自成房。螫人雖有毒，終爲人所傷。
經緯智何多，網張猶設羅。但知爲物穽，更有物誰何。
林阜玉參差，寒烏千萬斯。直疑飛繞處，錯認月明枝。
營營止于棘，或赤而或黑。皓皓染成汙，姦魂併佞魄。
狀有類蛛蝥，見物常勇投。奮身如虎猛，所得亦蠅頭。
斧斤戕不死，半蘚半枯槎。寂寞幽巖下，一枝三四花。
我來方自噤，投宿寓鳴山。立仗古所戒，對山空厚顔。
風雨旃檀閣，烟霞鐘鼓聲。定僧今不作，空谷尚傳燈。
僕云月未落，或謂夜過半。曉眠我正濃，漫漫何時旦。
雞鳴夜過半，霜氣入孤衾。歲時將脫屣，鄰家方擣砧。
一竿千百葉，鳳尾翠交加。曾向僊壇種，和風掃落花。
溪山隔岸好，風雨過橋危。何似高樓上，停雲且賦詩。
竟日高齋坐，閒閒意若何夕陽連石壁，投影鴿群過。
交契誰堪託憐君有丘壑。錢糜賣酒壚，人在臨江閣。
茅茨俯幽谷，谷口生孤竹。一夜漲溪聲，門前忽如束。
牛山多白雲，龜山多月色。更深月漸移，遠向雲中匿。
翠翹玉搔頭，湘妃赴蓬島。如何譜騷人，不收此香草。
艾納護春香，橫枝偃霜月。絕憐玉妃面，化作鐵漢骨。
晶晶雪前黄，矯矯霜下傑。秋香寧可衰，相與全晚節。
別作一家春，故畹已禾黍。黄香從何來，誰爲東風主。
誰謂籊籊竿，乃不如勁草。北風動地來，直節未易倒。
人久衆所憎，物久衆所惜。爲負磊落姿，不隨寒暑易。
萬里一朱幡，崎嶇度嶺關。路盤雲雨際，人在斗牛間。
一簇樓臺地，嵯峨四面函。路盤七折嶺，坐對六時巖。
寄宿翠微顛，身疑入半天。曉鐘鳴物外，殘月落巖前。
金沙春三月，桃李照城郭。石峽赬鯉魚，時時醉賓幕。
采薇黄鵠嶺，投迹去無蹤。我亦從今逝，浮雲四百峰。
章臺杜牧之，長安孟東野。憶君飛筆時，何處木蘭下。
山中人事違，天眼中修定。我本無根株，只將筍爲命。
試說途中景，方知別後心。行人日暮少，風雪亂山深。
洞天人遠矣，琳館有遺蹤。願棄人間事，優游慕赤松。
紅燭轉沙堤，天門仗未齊。槐陰勒馬待，月在御溝西。
毁譽平千載，窮通譬一毛。虹蜺千丈氣，豈便伏蓬蒿。
我託南車去，君挐北轡還。相看一夢裏，好入畫圖間。
秋露凝漿細，朝陽入色深。冰虀不須搗，恐碎褭蹄金。
民情極簡易，闗决未應勞。佳句寧我知，爲君屈揮毫。
春催金谷晓，一望百花齐。不作辽西梦，从渠着意啼。
悠悠天地間，草木獻奇怪。投老一蒲團，山中大自在。
癡女饑咬我彭衙行，鬰沒一悲魂遣懷。不得收骨肉佳人，痛哭蒼烟根送樊侍御。
南宮吾故人，才名三十年。江城秋日落，此別意蒼然。
大兒聰明到劉少府山水障，青歲已摧頹昔遊。回風吹獨樹樊侍御，吾寧舍一哀赴奉先縣。
隔河見胡騎，朝進東門營。皇皇使臣體，詞氣浩縱橫。
雷霆走精銳送樊侍御，斧鉞下青冥送李大夫。江城今夜客出郭，慘淡飛雲汀薛判官。
王翰願卜鄰贈韋左丞，嵇康不得死遣興。落月滿屋梁夢李白，悲風爲我起金華山觀。
艱難奮長戟，高義薄曾雲。死爲殊方鬼，三夜頻夢君。
秀氣衝星斗贈李八丈，壯筆過飛泉李十五丈。舊遊易磨滅汝陽王璡，魂傷山寂然妻子入蜀。
泊舟滄江岸課伐木，身輕一鳥過送蔡師魯。請爲父老歌羌村，歌長擊樽破屏跡。
故人有孫宰彭衙行，義均骨肉地餞裴二端公。連爲糞土叢往在，揮手灑衰泪別張建封。
天原作大，據杜集改際傷愁別出郊，江山憔悴人送孟倉曹。團圓思弟妹又示兩兒，傳語故鄉春贈別何邕。
星拆台衡地，斯文去矣休。湖光與天遠，屈注滄江流。
戎馬暗天宇，落日九江流。元惡迷是似，化作黄長虬。
朔風飄胡雁遣興，江城带素月聽楊氏歌。安得覆八溟客居，滂沱原作泥，據杜集改洗吳越喜雨。
畏途隨長江白沙渡，萬里滄茫水憶鄭南玭。遊子去日長成都，壯心不肯已戲贈友。
江水東流去陪王侍御宴，浮雲終日行夢李白。別離經死地鄭駙馬池臺，飲啄愧殘生草堂。
聞說江陵府峽隘，今又降元戎客居。甲外控鳴鏑贈王司空思禮，肩輿强老翁王十五前閣會。
北走驚險難，十步一回首。碧海吹衣裳，掛席上南斗。
浩蕩想幽冀，行行郡國遥。天寒落萬里，回首向風飆。
往在西京時往在，胡星墜燕地別唐誡。登臨意惘然登惠義寺，千秋一拭淚酬薛判官。
送兵五千人北征，散足盡西原作兩，據杜集改靡種萵苣。留滯一老翁雨，蓋棺事則已奉先縣。
崆峒地無軸，江山雲霧昏。萍漂忍流涕，故里但空存。
魏雎變張祿，越蠡改陶朱。誰料文山氏，姓劉名是洙。
日色隠孤戍，大江聲怒號。朝廷任猛將，宿昔恨滔滔。
沙晚鶺鴒寒，風吹紫荆樹。忍淚獨含情，江湖春欲暮。
不見江東弟元日示宗武，急難心炯原作惘，據杜集改然義鵠。念君經世亂送班司馬入京，卧病海雲邊所思。
痛憤寄所宣義鶻，四方服勇决北征。壯士斂精魂客居，里巷猶嗚咽赴奉先縣。
南國卷雲水舟中苦熱，黄金傾有無遣懷。蛟龍亦狼狽溪漲，反復乃須臾草堂。
入幕旌旗動別魏侍御原作待郎，據杜集改，揮翰綺繡揚汝陽王璡。煙霧蒙玉質赴奉先縣，斯人今則亡遣興。
故園花自發憶弟，無復故人來昔遊。亂離朋友盡遣懷，幽珮爲誰哀雨。
風塵淹白日寄第五弟，乾坤霾漲海將適江陵。爲我問故人送高司直，離別今誰在懷灞上遊。
天寒昏無日，故鄉不可思。訪舊半爲鬼，慘慘中腸悲。
殺氣吹沅湘入衡州，高興激荆衡李八判官。城中賢府主課伐木，千秋萬歲名夢李白。
空留玉帳衛送嚴公，那免白頭翁陪章留後。死者長已矣石壕吏，淮海生清風送高司直。
高隨海上查夜宴，子豈無扁舟寄薛郎中。白日照執袂送樊侍御，埋骨已經秋破船。
東郊暗長戟，死地脫斯須。庾公興不淺，居然屈壯圖。
方當節鉞用原作用節鉞，據杜集乙柏原作相，據杜集改中允，不返舊征魂東樓。凄凉餘部曲送郭中丞，發聲爲爾吞別李義。
黄屋朔風卷故秘監蘇源明，園林殺氣平送郭中丞太僕。宮殿青門隔送賈閣老出汝，永懷丹鳳城送覃二判官。
當宁陷玉座往在，兩宮棄紫微詠懷。北城悲笳發夏夜歎，失涕萬人揮送盧十四弟。
荆揚風土暖秋行官張望，大城鐵不如潼關吏。秦原作泰，據杜集改山忽破碎登慈恩塔，流落隨丘墟五盤。
結髮爲妻子新婚別，倉皇避亂兵破船。生離與死別別賀蘭銛，回首淚縱橫示宗文宗武。
追隨三十載，艱難愧深情。何處埋爾骨，呼號傍孤城。
南海春天外送段功曹，祇應學水仙舟中。自傷遲暮眼寓目，爲我一潸然李使君。
屹然强寇原作冠，據杜集改敵贈王司空，古人重守邊後出塞。惜哉功名忤薛少原作大，據杜集改保，死亦垂千年義鶻。
扈聖登黄閣贈嚴八閣老，大將赴朝廷草堂。胡爲入雲霧送高司直原作且，據杜集改閬州，浩蕩乘滄溟橋陵韻呈縣官。
天地西江遠送崔侍御原作郎，據杜集改，無家問死生憶舍弟。凉風起天末憶李白，萬里故鄉情江樓宴。
風雷颯萬里大雨，大江動我前水會渡。青衿一憔悴衡州縣學，名與日月懸陳拾遺故宅。
南嶽配朱鳥望岳。原作烏，據杜集改，地軸爲之翻晦日尋崔戢。皇綱未爲絕北征，雲臺誰再論覽柏中丞官制。
南遊炎海甸送魏六丈，沃野開天庭橋陵韻呈縣官。真龍竟寂寞雷，乾坤水上萍衡州送李大夫。
天衢陰崢嶸赴奉先縣，歲寒心匪他送嚴使君。平生獨往願立秋後題，零落首陽阿過宋之問舊莊。
鸞鳳不相待，白魚困密網。但訝鹿皮翁，冥冥任所往。
絕域三冬暮送十七舅，垂老見飄零送李大夫。林氣森噴薄過郭代公故宅，意鍾老柏青送程錄事還鄉。
小人困馳驟九日，後生血氣豪遣懷。世事固堪論園官送菜原作芙，據杜集改，我何隨汝原作爾，據杜集改曹飛仙閣。
仰看八尺軀別張建封，不要懸黄金蘇公源明。青青歲寒後枯椶。原作拔，據杜集改，乃知君子心張九齡。
丈夫四方志前出塞，喪亂飽經過寓目。清心聽鳴鏑聽許十一原缺，據杜集補誦詩，衰老强高歌別唐誡。
天地有逆順崔少府，惘然難久留發秦州。當歌欲一放尋崔戢，河漢聲西流登慈恩塔。
儒冠多誤身贈韋右丞，識字用心苦阮隠居。斯文憂患餘宿鑿石浦，鬰鬰流年度雨。
高歌激宇宙衡山縣學，歲晚寸心違贈韋贊善。忠貞負冤恨李公邕，姦雄多是非詠懷。
春水滿南國，慘淡故園烟。三年門巷空，永爲鄰里憐。
風煙渺吳蜀柴門，雲帆轉遼海後出塞。喪亂紛嗷嗷遣遇原作寓，據杜集改，尚愧微軀在與嚴二奉禮別。
驚風翻河漢有懷，鶉首麗泥塗將適江陵。吾衰將焉託遣懷，愁絕付摧枯北征。
吳楚東南坼，風雲地一隅。蹉跎暮容色，不敢恨危途。
鄂渚分雲樹過南岳入洞庭，春城带雨長入行軍六弟宅。惜哉形勝地懷錦原作鎮，據杜集改水居，河岳空金湯入衡州。
子負經濟才，鬰陶抱長策。安得萬里風，南圖回羽翮。
崆峒殺氣黑壯遊，灑血暗郊坰薛判官。哀笳曉幽咽留花門，石壁斷空青西閣。
床前兩小女，各在天一涯。所愧爲人父，風物長年悲。
天黑閉春院大雲寺，今如罝中兔懷鄭司戶。人間夜寥閴夜聽許十一誦詩三字原作誦許，據杜集改補，永日不可暮夏夜歎。
行行見羈束寫懷，斯人獨憔悴夢李白。欲覺聞晨鍾遊奉先寺，青燈死分翳宿鑿石浦。
徘徊虎穴上寄贊上人，吾道正羈束觀水漲。落日將何如宴歷下亭，清文動哀玉別薛判官。
陰房鬼火青玉華宮，白日亦寂寞昔遊。自非曠士懷登慈恩塔，居人莽牢落送樊侍御。
近原缺，據杜集補聞韋氏妹元日，零落依草木佳人。深負鶺鴒詩得舍弟消息，臨風欲痛哭閬州東樓。
浮雲暮南征前出塞，我馬向北嘶白沙渡。荆棘暗長原園官送菜，子規晝夜啼客居。
清秋望不極野望，中原杳茫茫成都。游子悵寂寥桔拍渡，下馬古戰場遣興。
浮雲連海岱兖州城樓，寒蕪際碣石昔遊。落景惜登臨杜侍御江樓，人煙渺蕭瑟北征。
平野入青徐兖州城樓，桑柘葉如雨昔遊。信美無與原作所，據杜集改適成都，沉思情延佇雨。
游子無根株贈李四丈原作文，據杜集改，世梗悲路澀送程錄事。關山雪邊看秋行官張望，愁思胡笳夕喜達行在所。
乾坤幾反覆蘇侍御渙，乘凌惜俄頃渼陂西南臺。懷古視平蕪遣懷，令人發深省奉先寺。
京口流江航送許八拾遺，窮途仗神道送魏六丈。蕭條向水陸入衡州，雲雨白浩浩送長孫侍御。
東下姑蘇臺壯遊，揮涕戀行在北征。蒼茫雲霧浮發秦州，風帆倚翠蓋幽人。
詔發西山將送郭中丞，熊虎亙阡陌贈王思禮司空。笳鼓凝皇情贈左僕射嚴武，佳氣向金闕北征。
古來遭喪亂西閣曝原作滕，據杜集改日，丈夫多英雄牽牛織女。悠悠委薄俗入衡州，豈非吾道東贈蘇四。
何時太夫人送李校書，上天回哀眷大雨。墓久狐兔鄰汝陽王璡，嗚呼淚如霰白馬。
文章日自負，去家死路傍。高視見霸王，感子故意長。
戚戚去故里前出塞，我生苦飄零通泉驛。回身視綠野送李校書，但見西嶺青楊旗。
疾惡懷剛腸，世人皆欲殺。魂魄猶正直，回首肝肺熱。
岸轉異江湖，江水流城郭。鴟鴞志意滿，山鬼獨一脚。
壯士血相視嚴公武，斯人已云亡楊監草書圖。哀哀失木狖吳侍郎江上宅，夜深經戰場北征。
渥洼騏驥兒送李校書，衆中見毛骨送魏六丈。別來忽三歲原作匆三載，據杜集改四松，殘害爲異物北征。
連山暗烽燧送從弟亞，川谷血橫流送樊侍御。揮泪臨大江送韋諷，上有行雲愁遣興。
旄頭初俶擾將適江陵，義士皆痛憤草堂。乾坤空崢嶸畫鶻，嚮者留遺恨空靈岸。
東望西江水，高義在雲臺。到今用鉞地，霜鴻有餘哀。
南方瘴癘地雷，白馬東北來。長城掃遺堞，淚落强徘徊。
掛颿遠色外雨，緬邈懷舊丘破船。江水風蕭蕭桔柏渡，烏啼滿城頭發秦州。
短日行梅嶺哭李常侍，天門鬰嵯峨別唐誡。江西萬里船春夜留宴，歸期無柰何何將軍山林。
握節漢臣回鄭駙馬，麻鞋見天子述懷。感激動四極嚴武，壯士淚如雨聽楊氏歌。
百年不敢料龍門閣，先後無醜好遣興。絕境與誰同送裴二，飄泊南庭老舟中。
翠蓋蒙塵飛詠懷，仗鉞奮忠烈北征。千秋滄海南張九齡，事與雲水白王思禮。
客子中夜發赴奉先縣，月照白水山彭衙行。悲辛但狂顧懷鄭十八司戶原作戶處，據杜集改，浩蕩前後間清溪。
獨帆如飛鴻原作鳴，據杜集改贈蘇傒，清江轉山急早發射洪。回首白雲多何將軍山林，山寒夜中泣龍門鎮。
臨江久徘徊山寺，再讀徐孺碑張九齡。交遊颯向盡餞裴二端公，到今耆舊悲病橘。
別離已五年贈蘇四，不及祖父塋後園山脚。霜露晚凄凄出郭，痛哭松聲原作風，據杜集改迴北征。
兄弟分離苦送弟穎原作頻，據杜集改，凄凉憶去年倚杖。何以有羽翼夢李白，飛去墮爾前彭衙行。
棣華晴雨好和宋大少府，風急手足寒水會渡。百戰今誰在憶弟，羈棲見汝難寄弟。
長風駕高浪龍門，偃蹇龍虎姿病柏。蕭條猶在否上原作止，據杜集改水遣懷，寒日出霧遲早發射洪。
氣敵萬人將楊監畫鷹，獨在天一隅遣懷。向使國不亡原作忙，據杜集改九成宮，功業竟何如別張建封。
中夜懷友朋原作朋友，據杜集乙宿清溪驛，百年見存沒鄭公虔。風吹蒼江樹雨，寒月照白骨北征。
故人入我夢夢李白，相視涕闌干彭衙行。四海一塗炭逃難，焉用身獨完垂老別。
昔沒賊中時送韋評事，中夜間道歸後出塞。辛苦救衰朽遭田父泥飲，微爾人盡非北征。
西南失大將客居，带甲滿天地送遠。高人憂禍胎山寺，感歎亦歔欷羌村。
南極連銅柱送李晉肅入蜀，煌煌太宗業北征。始謀誰其間苦熱呈楊中丞，風雨秋一葉故李光弼司徒。
驊騮事天子送高司直，龍怒拔老湫送韋十六評事。鼓枻視青旻寄薛三郎中，烈風無時休登慈恩塔。
嵯峨閶門北，朱旗散廣川。控带莽悠悠，慘淡陵風煙。
文彩珊瑚鈎，淑氣含公鼎。烱烱一心在，天水相與永。
卿月昇金掌江陵送馬原作高，據杜集改大卿，老氣橫九州送韋評事。前輩復誰紀李公邕，吾道長悠悠發秦州。
管葛本時須別張十三原作二，據杜集改建封，經綸中興業述古。有志乘鯨鰲送王砅使南海，南紀阻歸檝贈李光弼。
挺身艱難際送韋評事，虎穴連里閭課伐木。高天意悽惻送韋諷，同盡隨丘墟謁文公上方。
正當艱難時送樊侍御漢中，豈無濟時策遣興。連檣荆州船雨，悠悠回赤壁過南岳入洞庭。
世亂遭飄蕩羌村，飛藿共徘徊昔遊。十口隔風雪赴奉先縣，反畏消息來述懷。
妻子隔絕久述懷，飄颻若埃塵寄薛郎中。漠漠世間黑贈蜀僧，性命由他人懷鄭司戶。
西江接錦城送李肅，山陰一茅宇遣興。宗族忍相遺送崔都水，乾坤此深阻宿清溪驛。
天王守太白九成宮，立國自有疆前出塞。舍此復何之後遊修覺寺，已具浮海航壯遊。
亭亭鳳凰臺鳳凰臺，江城孤照日登牛頭山亭。胡來滿彤宮往在，驅馬一萬匹北征。
時危挹佳士貽柳少府，慘淡隨回鶻北征。佯狂真可哀不見，死淚終映睫李光弼。
朱鳳日威垂北風，羅浮展衰步詠懷。北風吹蒹葭秋行官張望，送此齒髮暮雨。
寒城朝煙淡，江沫擁春沙。群盜亂豺虎雷，回首白日斜。
劍外春天遠，江閣鄰石面。幕府盛才賢，意氣今誰見。
開帆駕洪濤遣遇，血戰乾坤赤送李判官。風雨聞號呼草堂，流涕灑丹極別蔡著作。
君爲湘水燕，我作衡陽雁。雁去燕方留，白雲草迷岸。
東浮滄海漘薛郎中，南爲祝融客詠懷。漂轉混泥沙柴門，迫此短景急龍門。
激烈傷雄才，直氣橫乾坤。惆悵汗血駒，見此忠孝門。
蒼生起謝安宴王使君宅，翠華擁吳岳壯遊。可以一木支水檻，俯恐坤軸弱青陽峽。
長嘯下荆門，胡行速如鬼。門戶無人持，社稷堪流涕。
蒼生倚大臣送韋中丞之晉，此風破南極北風。開邊一何多前出塞，至死難塞責吳侍御江上宅。
豪傑貴勳業，宗支神堯後。平生白羽扇，欝結回我首。
俊逸鮑參軍憶李白，優游謝康樂石櫃閣。豺虎正縱橫久客，南行道彌惡青陽峽。
出處同世網鄭公虔，高誼邁等倫別蔡著作。異方驚會面送韋別駕，慰此貞原作真，據杜集改良臣寄唐使君。
幽燕盛用武昔遊，六合已一家後出塞。眼穿當落日喜達行在，滄海有靈查喜晴。
客從南溟來客從，黄屋今在否留別張使君。天高無消息幽人，未忍即開口述懷。
六龍忽蹉跎別唐十五誡，川廣不可泝送汝陽王璡。東風吹春水送程錄事，乾坤莽回互懷台州鄭司戶。
弧矢暗江海草堂，百萬化爲魚潼關吏。帝子留遺恨過南岳入洞庭，故園莽丘墟逃難。
浮龍倚長津別蔡十四著作，參錯走洲渚入衡州。蒼梧雲正愁登慈恩塔，初日翳復吐法鏡寺。
入幕未展才贈李八判官，辛苦在道路送高司直。回首一茫茫送李判官，風悲浮雲去遣興。
五陵花滿眼別何邕，霜露在草根閬州東樓。冥冥子規叫法鏡寺，重是古帝魂杜鵑。
旄頭彗紫微，蚩尤塞寒空。愚智心盡死，漂蕩隨高風。
樓角凌風逈東樓，孤城隠霧深野望。萬事隨轉燭佳人，秋光近青岑伐木。
借問大將誰後出塞，戰骨當速朽前出塞。逆節同所歸詠懷，水花笑白首送王砅使南海。
先帝弓劍遠送譚二判官，永懷侍芳茵送汝南郡王璡。今朝漢社稷喜達行在所，爲話涕沾巾送司馬入京。
天長眺東南鄭公虔，衰謝多酸辛汝陽王璡。丈夫誓許國前出塞，直筆在史臣李公光弼。
威鳳高其翔尋崔戢，老鶴萬里心遣興。脫略誰能馴薛少保，兀兀遂至今赴奉先縣。
濟時肯殺身，慘淡苦士志。百年能幾何，終古立忠義。
天地日蛙黽原作蠅，據杜集改張九齡，勞生苦柰何餞嘉州程都督。聊欲從此逝送樊侍御，人少豺虎多別唐誡。
萬古一死生詠懷，誰是長年者玉華宮。我何良歎嗟鹽井，短褐即長夜遣興。
高官何足論佳人，寂寞身後事夢李白。物理固自然鹽井，願聞第一義謁文公上方。
關河霜雪清，故人亦流落。夷歌奉玉盤，悲君隨燕雀。
南北逃世難逃難按此句及題不見杜集。，始聞蕃漢殊草堂。天下今一家鹿頭原作須，據杜集改山，中原有驅除留花門。
漁陽豪俠地後出塞，北里富熏天遣興。快馬金纏轡送從弟亞，但遇新少年遣懷。
蝮蛇暮偃蹇簡崔評事，猛虎憑其威遣興。真宰意茫茫遣興，六合人煙稀北風。
眼中萬少年別張建封，得志行所爲詠懷。白馬蹴微雪遣興，追隨燕薊兒王公思禮。
客從何鄉來病柏，挾矢射漢月留花門。殺身傍權要三韻原作歌，據杜集改，門戶有旌節遣興。
黎民困逆節登瀼原作襄，據杜集改上堂，殘孽駐艱虞過南岳。孰云網恢恢夢李白，自及梟獍徒草堂。
乾坤沸嗷嗷送王砯，名繫朱鳥影張九齡。寥落寸心違送何侍御，斯文亦吾病早發。
名賢慎出處自施州歸，志士懷感傷贈李四丈。猶殘數行淚登牛頭山，引古惜興亡壯遊。
蕭條四海內別唐誡，慷慨有餘悲水檻。路逢相識人前出塞，開懷無愧辭詠懷。
讀書破萬卷贈韋右丞，許身一原作亦，據杜集改何愚赴奉先縣。赤驥頓長纓述古，健兒勝腐儒草堂。
江漢故人少贈韋原作弟，據杜集改贊善，東西消息稀憶弟。異花開絕域遊何將軍山林，野風吹征衣別贊上人。
人生無家別無家別，親故傷老醜述懷。剪紙招我魂彭衙行，何時一樽酒憶李白。
老夫悲暮年，天涯故人少。每望東南雲，决眥入歸鳥。
迢迢萬里餘，絕域誰慰懷。我圃日蒼翠雨，回首望兩崖。
陰風千里來吳侍御江上宅，驚浪滿吳楚雨。世事兩茫茫贈衛八原缺，據杜集補處士，飄泊欲誰訴又雨。
今吾抱何恨，恨無匡復姿。含笑看吳鈎，回首蛟龍池。
春日漲雲岑過津口，故園當北斗月。窈窕桃李花喜晴，紛披爲誰秀九日。
平生方寸心舟中苦熱，誓開玄冥北後出塞。歲暮日月疾寫懷，我嘆黑頭白酬薛判官。
茫茫天造間，高岸尚爲谷。百川日東流，勢閲人代速。
灑翰銀鈎連，翩躚山顛鶴。慘淡鬭龍蛇，及茲歎冥漠。
諸生舊短褐橋陵，張目視寇讎送韋評事。高義終焉在送王信州，白骨更何憂得弟觀書。
主原作王，據杜集改當風雲會病柏，謝爾從者勞遣興。感恩義不小送盧侍御原作廬侍郎，據杜集改，塊原作魂，據杜集改獨委蓬蒿送王砅。
桓桓陳將軍北征，東屯大江北行官張望。化作虎與豺原作豹，據杜集改夏日歎，楚星南天黑晚登瀼上堂。
堂上會親戚送李校書，可憐馬上郎白馬。呻吟更流血北征，干戈浩茫茫南池。
陰風西北來北征，青海天軒輊送從弟亞。白水暮東流新安吏，魂斷蒼梧帝贈秘書監李邕。
濟江元自闊，輕舟下吳會。南紀改波瀾，吾將罪真宰。
出師亦多門後出塞，水陸迷畏途贈鄭十八賁。蹭蹬麒麟老贈射洪李四丈，危檣逐夜烏過南岳入洞庭。
崔嵬扶桑日幽人，闊會滄海潮桔柏渡。傾都看黄屋送班司馬入京，此意竟蕭條贈韋左丞。
紛然喪亂際柏中允制，反覆歸聖朝鄭虔。秉鈞孰爲偶贈李八判官，扶顛永蕭條李光弼。
萱草秋已死，歲暮有嚴霜。落日渭陽明，涕淚濺我裳。
空荒咆熊羆，摧殘沒藜莠。平生江海心，其人骨已朽。
海胡原作潮，據杜集改舶千艘送王砅使南海，肉食三十萬昔遊。江平不肯流陪王使君泛江，到今有遺恨壯遊。
觀君瀟湘圖，起我濠上心。短褐波濤舊，秋雨菰蒲深。
蕭蕭山下人，閉門衣裘單。春心動溪谷，曉起捫松看。
十年殺氣盛北風，百萬攻一城遣懷。賊臣表逆節往在，胡騎忽縱橫嚴公武。
峽束幾重烟，山分數尺天。岩猿與溪鳥，一似過飛仙。
閑揭新刊集，時裝舊窨香。還如到茂灌，無物在床旁。
雨漬身如漆，苔侵面若藍。問時都不語，應是憶扶南。
洗濯形容露，剜挑口眼通。試教常點檢，每夜定飛空。
海底初生處，扶疏苦未全。幾時隨鐵網，流落漢江邊。
巨尾蟠深草，豐毛覆古苔。雕欄臨綺席，長欲上香臺。
靜立身微聳，驚窺首略回。何人將至此，應自隴山來。
春風有多少，盡入使君家。當與郡人樂，滿園桃李花。
竹籬如鷄栖，茅屋類蝸殻。靜几默如禪，往來人不覺。
叢筠裹圜檐，凈影碧如水。誰識愛君心，過橋先到此。
文石間蒼苔，相引入深塢。莫撼青琅玕，無時露如雨。
繁紅層若雲，密綠疊如浪。青帝下尋春，滿園開步障。
枯荻饒霜風，暮寒聲索索。無限有微禽，捉之宿如客。
巴山樓之東，秦嶺樓之北。樓上捲簾時，滿樓雲一色。
飛橋架橫湖，偃若長虹卧。自問一日中，往來凡幾過。
懸流效曲水，上巳娛嘉賓。飲罷已陳迹，那復山陰人。
千輿翠羽蓋，萬錡綠沈槍。定有葛陂種，不知何處藏。
危亭入幽深，正在修篁裏。坐久寒逼人，暫來須索起。
逕源分灙水，衮衮出亭下。橫湖能許深，日夜見傾瀉。
樹色交山色，蟬聲雜水聲。客懷殊不倦，信馬此間行。
公禮欲下格，具觀人所存。須知范孟博，豈肯伏陳蕃。
驃騎極豪侈，後房多艷姬。可憐張凈琬，不識半酣時。
全紅開似鏡，半綠卷如杯。誰爲回風力，清香滿面來。
老櫟抱擁腫，金狨立鬅鬙。當年隴山道，似此見危層。
疏葦雨中老，亂荷霜外凋。多情惟白鳥，常此伴蕭條。
管馬心何在，排車意自閑。問時將手板，柱頰對西山。
待闕官期遠，僑居客思多。許時閑日月，願與局中磨。
翩翩彼珍禽，金羽耀寒日。飛落灘上冰，對人連點七。
盤石坐深林，不欲人求見。隔岸誰品弦，數聲拖白練。
春日正晴明，滿園花盛發。勸爾竹木鷄，莫啼泥滑滑。
鬣擁如雲，西人號乞銀。更逢桓御史，特地起精神。
雙幹發寒葩，一枿立紋羽。欲品精妙人，君當二三數。
彩槴縱橫設，雕厨次第開。須防何法盛，直入此中來。
雨歇路逾滑，山空鳥不飛。却思無事日，騎馬踏泥歸。
汴水夾榆柳，今留胡馬蹤。如何進賢路，只是見青松。
一氣回蒼陸，千祥集紫宸。天心存愛育，施惠發新春。
行仁隆治道，偃武爲生靈。恩施周遐邇，熙熙萬國寧。
盛德天垂覆，皇明日照臨。九重頒漢詔，四海識堯心。
風轉萬年枝，冰開百子池。多男應禖祀，瑞氣恰來時。
瓊斚深浮柏，金牋巧頌椒。宮嬪隨鳯輦，萬壽本東朝。
自君之出矣，龍香消寶衣。思君共明月，千里奉光輝。
偶上千峯榭，遥思八陣臺。去年重午日，僚友共銜杯。
醉袖起如舞，翩然三島仙。約君爲石友，伴我傲林泉。
支機何代石，風截秋雲根。一葉下人境，坐令臺榭尊。
朱襦千里變，金彈一分增。入口蜜相避，懷歸誰不能。
自讀文成賦，經營巧作難。涪翁真溢美，何似鶴頭丹。
人來認海棠，却訝枝條弱。嫩蘂不勝春，生怕東風惡。
菲菲芳襲予，采采葉敷碧。捐軀陸羽經，箝口陳琳檄。
醉裏忘形客，山中化石仙。翻同醒酒伴，作對媚平泉。
晃晃紙窗明，簌簌時聞落。出戶欲尋詩，瘦馿雙耳卓。
疏聲連永夜，寒意薄吟身。惆悵三生夢，彭城古木春。
出山靜而清，遇石何不平。誰能携素琴，爲我寫此聲。
嗚嗚傳素恨，渺渺起新愁。臺空鳳已去，楚山千頃秋。
有客携笛來，一聲山石裂。老子據胡床，東峰方吐月。
大雅久寂寥，落落爲誰語。我欲友古人，參到無言處。
枯樵生活火，清瀑薦靈芽。且賞此味永，從渠客未嘉。
綠葉映芳蕤，貞姿在空谷。紛紛世人同，寂寂君子獨。
枯根寄斷崖，槎牙老風雪。疏花如高人，斂衽不敢折。
采苦南山下，載咏采苦詩。舍旃復舍旃，此味人得知。
離離生澗底，薇蕨敢雁行。人皆美其羹，我獨采其芳。
天台採藥客，此地菜留名。流水年年恨，春風歲歲生。
東風抽靈芽，厚土長黄玉。我欲勤服食，從此長辟穀。
何人品小草，乃以鷹爪名。吾舌安用甘，且得吾眼明。
綠穟糝輕黄，隨風墮霏屑。富貴未足道，看取十二節。
飛泉所舂撞，懸崖偶成窾。信似太山溜，吾欲銘其坎。
坐覺日月長，還疑宇宙隘。長嘯出山來，如在太虛外。
昔日雲梯步，青年月殿揚。桂枝攀第一，姓字早生香。
會作鳳山宰，悠悠水利垂。天公將福報，再賜玉麟兒。
德澤波斯淡，謳歌載路聞。偕民登壽域，不老是神君。
高秋逢誕降，晚節慶嘉譽。共祝黃華酒，登堂頌九如。
濯足扶桑海，滄波策六鰲。聯詩秋夜雨，花萼一樓高。
木客解吟詩，領略詩滋味。中宵風雨聲，空山作鼓吹。
九登龍門山，三飲太湖水。畢竟不成龍，命負張胡子。
一雙青烏子，飛來五兩頭。借問船輕重，寄信到揚州。
色分藍葉青，聲比磬中鳴。七月初七夜，吾當示汝形。
良夕背燈坐，方成合衣寢。酒醉夜未闌，幾回顛倒枕。
悠悠洛陽夢，鬱鬱灞陵樹。落日正西歸，逢君又東去。
秋逕填黃葉，寒摧露草根。猨聲一叫斷，客淚數重痕。
映水色不別，向月光還度。傾在荷葉中，有時看是露。
芸香閣裏人，採摘御園春。取此和仙藥，猶治老病身。
橋上車馬發，橋南煙樹開。青山斜不斷，迢遞故鄉來。
寥落古行宮，宮花寂寞紅。白頭宮女在，閑坐說玄宗。
客心仍在楚，江館復臨湘。別意猿鳥外，天寒桂水長。
月昃鳴珂動，花連繡戶春。盤龍玉臺鏡，唯待畫眉人。
仗劒行千里，微軀感一言。曾爲大梁客，不負信陵恩。
椶櫚花滿院，苔蘚入閑房。彼此名言絕，空中聞異香。
綴葉歸煙晚，乘花落照春。邊城琴酒處，俱是越鄉人。
雞鳴天漢曉，鶯語禁林春。誰入巫山夢，唯應洛水神。
雪盡萱抽葉，風輕水變苔。玉關音信斷，又見發庭梅。
春來日漸長，醉客喜年光。稍覺池亭好，偏宜酒甕香。
石苔應可踐，叢枝幸易攀。青溪歸路直，乘月夜歌還。
遇坎聊知止，逢風或未歸。孤根何處斷輕葉強能飛。
六月調神麴，正朝汲美泉。從來作春酒，未省不經年。
北場芸藿罷，東皐刈黍歸。相逢秋月滿，更值夜螢飛。
阮籍醒時少，陶潛醉日多。百年何足度，乘興且長歌。
昨夜缾始盡，今朝甕即開。夢中占夢罷，還向酒家來。
山中多法侶，禪誦自爲羣。城郭遙相望，唯應見白雲。
輕陰閣小雨，深院晝慵開。坐看蒼苔色，欲上人衣來。
閑灑階邊草，輕隨箔外風。黃鶯弄不足，銜入未央宮。
綠豔閑且靜，紅衣淺復深。花心愁欲斷，春色豈知心。
依遲動車馬，惆悵出松蘿。忍別青山去，其如綠水何。
人閑桂花落，夜靜春山空。月出驚山鳥，時鳴春澗中。
日日采蓮去，洲長多暮歸。弄篙莫濺水，畏濕紅蓮衣。
春池深且廣，會待輕舟迴。靡靡綠萍合，垂楊埽復開。
紅豆生南國，秋來發故枝。願君多采擷，此物最相思。
山中相送罷，日暮掩柴扉。春草明年綠，王孫歸不歸。
故人不可見，漢水日東流。借問襄陽老，江山空蔡州。
莫以今時寵，能忘舊日恩。看花滿眼淚，不共楚王言。
城隅一分手，幾日還相見。山中有桂花，莫待花如霰。
文杏裁爲梁，香茅結爲宇。不知棟裏雲，去作人間雨。
檀欒暎空曲，青翠漾漣漪。暗入商山路，樵人不可知。
秋山斂餘照，飛鳥逐前侶。彩翠時分明，夕嵐無處所。
北垞湖水北，雜樹暎朱闌。逶迤南川水，明滅青林端。
獨坐幽篁裏，彈琴復長嘯。深林人不知，明月來相照。
木末芙蓉花，山中發紅萼。澗戶寂無人，紛紛開且落。
輕舸迎上客，悠悠湖上來。當軒對尊酒，四面芙蓉開。
輕舟南垞去，北垞淼難即。隔浦望人家，遙遙不相識。
仄逕蔭宮槐，幽陰多綠苔。應門但迎埽，畏有山僧來。
分行接綺樹，倒影入清漪。不學御溝上，春風傷別離。
結實紅且綠，復如花更開。山中儻留客，置此芙蓉杯。
空山不見人，但聞人語響。返景入深林，復照青苔上。
吹簫凌極浦，日暮送夫君。湖上一回首，青山卷白雲。
與君青眼客，共有白雲心。不相東山去，日令春草深。
相送臨高臺，川原杳何極。日暮飛鳥還，行人去不息。
乍向紅蓮沒，復出清蒲颺。獨立何褷，銜魚古查上。
淼淼寒流廣，蒼蒼秋雨晦。君問終南山，心知白雲外。
猿吟一何苦，愁朝復悲夕。莫作巫峽聲，腸斷秋江客。
畫君年少時，如今君已老。今時新識人，知君舊時好。
飛鳥去不窮，連山復秋色。上下華子岡，惆悵情何極。
颯颯風葉下，遙遙煙景曛。霸陵無醉尉，誰滯李將軍。
不資冬日秀，爲作暑天寒。先植誠非鳳，來翔定是鸞。
雨合飛危砌，天開卷曉窗。齊平聯郭柳，帶繞抱城江。
初映鉤如線，終銜鏡似鉤。遠澄秋水色，高倚曉河流。
夢覺笙歌散，空堂寂寞秋。更聞城角弄，煙雨不勝愁。
專城未四十，暫謫豈蹉跎。風雨吳門夜，惻愴別情多。
僧齋地雖密，忘子跡要賒。一來非問訊，自是看山花。
葉有苦寒色，山中霜霰多。雖此蒙陽景，移根意如何。
獨鳥下高樹，遙知吳苑園。淒涼千古事，日暮倚閶門。
野寺望山雪，空齋對竹林。我以養愚地，生君道者心。
我歡常在夢，無心解傷別。千里萬里人，祇似眼中月。
澹澹長江水，悠悠遠客情。落花相與恨，到地一無聲。
離樽聞夜笛，寥亮入寒城。月落車馬散，悽惻主人情。
春雪滿空來，觸處似花開。不知園裏樹，若箇是真梅。
光華淺，摶風羽翼徽。不能欺暗室，所以帶明飛。
滿城人盡閑，惟我早開關。慙被家童問，因何別舊山
戴勝飛晴野，凌澌下濁河。春風樓上望，誰見淚痕多。
愛酒如偷蜜，憎醒似見刀。君爲麯糵主，酒醴莫辭勞。
何處堪惆悵，情親不得親。興寧樓上月，辜負酒家春。
仙宮雲箔卷，露出玉簾鉤。清光無所贈，相憶鳳皇樓。
泉溜潛幽咽，琴鳴乍往還。長風翦不斷，還在樹枝間。
人生都幾日，一半是離憂。但有尊中物，從他萬事休。
昨夜霜月明，果有清音生。便欲走相和，愁聞寒玉聲。
自是碙砂發，非干駭石傷。牒高身上職，盌大背邊創。
十二街如市，紅塵咽不開。灑蹄驄馬汗，沒處看花來。
螢火颺蓮叢，水涼多夜風。離人將落葉，俱在一船中。
髮白曉梳頭，女驚妻淚流。不知絲色後，堪得幾回秋。
不見僧中舊，仍逢雨後春。惜花將愛寺，俱是白頭人。
北苑羅裙帶，塵衢錦繡鞵。醉眠芳樹下，半被落花埋。
移舟試望家，漾漾似天涯。日暮滿潭雪，白鷗和柳花。
孤鸞將鶴羣，晴日麗春雲。何幸晚飛者，清音長此聞。
戚戚一西東，十年今始同。可憐歌酒夜，相對兩衰翁。
有月曾同賞，無秋不共悲。如何與君別，又是菊花時。
向日磨金鏃，當風著錦衣。上城邀賊語，走馬截鵰飛。
壽夭雖云命，榮枯亦大偏。不知雷氏劍，何處更冲天。
芍藥斬新栽，當庭數朵開。東風與拘束，留待細君來。
姓氏司空貴，官班御史卑。老夫如且在，不用歎屯奇。
落落樹陰紫，澄澄水華碧。復有翻飛禽，裴回疑曳舃。
浮香繞曲岸，圓影覆華池。常恐秋風早，飄零君不知。
高情臨爽月，急響送秋風。獨有危冠意，還將衰鬢同。
封霜連錦砌，防露拂瑤階。聊將儀鳳質，暫與俗人諧。
關山客子路，花柳帝王城。此中一分手，相顧憐無聲。
寶地乘峰出，香臺接漢高。稍覺真途近，方知人事勞。
絕頂橫臨日，孤峰半倚天。裴回拜真老，萬里見風煙。
倚櫂春江上，橫舟石岸前。山瞑行人斷，迢迢獨泛仙。
獨舞依磐石，羣飛動輕浪。奮迅碧沙前，長懷白雲上。
卜築郊原古，青山無四鄰。扶疎遶屋樹，寂寞獨歸人。
種荷玉盆裏，不及溝中水。養雉黃金籠，見草心先喜。
秋郊日半隱，野樹煙初映。風水正蕭條，那堪動離詠。
去國三巴遠，登樓萬里春。傷心江上客，不是故鄉人。
桂樹生南海，芳香隔楚山。今朝天上見，疑是月中攀。
萬壑朝溟海，縈迴歲月多。無如此溝水，咫尺奉天波。
閑吟秋景外，萬事覺悠悠。此夜若無月，一年虛過秋。
甲子今重數，生涯只自憐。殷勤元日日，欹午又明年。
終南最佳處，禪誦出青霄。羣木澄幽寂，疎煙泛泬寥。
梅雨和鄉淚，終年共酒衣。殷勤華表鶴，羨爾亦曾歸。
永夜疑無日，危時只賴山。曠懷休戚外，孤跡是非間。
且喜安能保，那堪病更憂。可憐藜杖者，真箇種瓜侯。
帝業山河固，離宮宴幸頻。豈知驅戰馬，只是太平人。
白日新年好，青春上國多。街平雙闕近，塵起五雲和。
燈影看鬚黑，墻陰惜草青。歲闌悲物我，同是冒霜螢。
孤枕聞鶯起，幽懷獨悄然。地融春力潤，花泛曉光鮮。
羽書傳棧道，風火隔鄉關。病眼那堪泣，傷心不到間。
虜黠雖多變，兵驕即易乘。猶須勞斥候，勿遣大河冰。
得地牡丹盛，曉添龍麝香。主人猶自惜，錦幕護春霜。
幾處白煙斷，一川紅樹時。壞橋侵轍水，殘照背邨碑。
可是武陵溪，春芳著路迷。花明催曙早，雲膩惹空低。
伏溜侵堦潤，繁花隔竹香。嬌鶯方曉聽，無事過南塘。
幽徑入桑麻，塢西逢一家。編籬薪帶繭，補屋草和花。
綠樹連邨暗，黃花出陌稀。遠陂春草綠，猶有水禽飛。
景物皆難駐，傷春復怨秋。旋書紅葉落，擬畫碧雲收。
菊開猶阻雨，蝶意切於人。亦應知暮節，不比惜殘春。
借住郊園久，仍逢夏景新。綠苔行屐穩，黃鳥傍窗頻。
形勝今雖在，荒涼恨不窮。虎狼秦國破，狐兔漢陵空。
水榭花繁處，春晴日午前。鳥窺臨檻鏡，馬過隔墻鞭。
